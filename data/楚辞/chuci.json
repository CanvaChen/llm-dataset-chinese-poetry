[
  {
    "id": "chuci#1",
    "title": "离骚",
    "author": "屈原",
    "content": "帝高阳之苗裔兮，朕皇考曰伯庸。\n摄提贞于孟陬兮，惟庚寅吾以降。\n皇览揆余初度兮，肇锡余以嘉名：\n名余曰正则兮，字余曰灵均。\n纷吾既有此内美兮，又重之以修能。\n扈江离与辟芷兮，纫秋兰以为佩。\n汨余若将不及兮，恐年岁之不吾与。\n朝搴阰之木兰兮，夕揽洲之宿莽。\n日月忽其不淹兮，春与秋其代序。\n惟草木之零落兮，恐美人之迟暮。\n不抚壮而弃秽兮，何不改乎此度？\n乘骐骥以驰骋兮，来吾道夫先路！\n昔三后之纯粹兮，固众芳之所在。\n杂申椒与菌桂兮，岂惟纫夫蕙茝！\n彼尧、舜之耿介兮，既遵道而得路。\n何桀纣之猖披兮，夫惟捷径以窘步。\n惟夫党人之偷乐兮，路幽昧以险隘。\n岂余身之殚殃兮，恐皇舆之败绩！\n忽奔走以先后兮，及前王之踵武。\n荃不查余之中情兮，反信谗而齌怒。\n余固知謇謇之为患兮，忍而不能舍也。\n指九天以为正兮，夫惟灵修之故也。\n曰黄昏以为期兮，羌中道而改路！\n初既与余成言兮，后悔遁而有他。\n余既不难夫离别兮，伤灵修之数化。\n余既滋兰之九畹兮，又树蕙之百亩。\n畦留夷与揭车兮，杂杜衡与芳芷。\n冀枝叶之峻茂兮，愿俟时乎吾将刈。\n虽萎绝其亦何伤兮，哀众芳之芜秽。\n众皆竞进以贪婪兮，凭不厌乎求索。\n羌内恕己以量人兮，各兴心而嫉妒。\n忽驰骛以追逐兮，非余心之所急。\n老冉冉其将至兮，恐修名之不立。\n朝饮木兰之坠露兮，夕餐秋菊之落英。\n苟余情其信姱以练要兮，长顑颔亦何伤。\n掔木根以结茞兮，贯薜荔之落蕊。\n矫菌桂以纫蕙兮，索胡绳之纚纚。\n謇吾法夫前修兮，非世俗之所服。\n虽不周于今之人兮，愿依彭咸之遗则。\n长太息以掩涕兮，哀民生之多艰。\n余虽好修姱以鞿羁兮，謇朝谇而夕替。\n既替余以蕙纕兮，又申之以揽茝。\n亦余心之所善兮，虽九死其犹未悔。\n怨灵修之浩荡兮，终不察夫民心。\n众女嫉余之蛾眉兮，谣诼谓余以善淫。\n固时俗之工巧兮，偭规矩而改错。\n背绳墨以追曲兮，竞周容以为度。\n忳郁邑余侘傺兮，吾独穷困乎此时也。\n宁溘死以流亡兮，余不忍为此态也。\n鸷鸟之不群兮，自前世而固然。\n何方圜之能周兮，夫孰异道而相安？\n屈心而抑志兮，忍尤而攘诟。\n伏清白以死直兮，固前圣之所厚。\n悔相道之不察兮，延伫乎吾将反。\n回朕车以复路兮，及行迷之未远。\n步余马于兰皋兮，驰椒丘且焉止息。\n进不入以离尤兮，退将复修吾初服。\n制芰荷以为衣兮，集芙蓉以为裳。\n不吾知其亦已兮，苟余情其信芳。\n高余冠之岌岌兮，长余佩之陆离。\n芳与泽其杂糅兮，唯昭质其犹未亏。\n忽反顾以游目兮，将往观乎四荒。\n佩缤纷其繁饰兮，芳菲菲其弥章。\n民生各有所乐兮，余独好修以为常。\n虽体解吾犹未变兮，岂余心之可惩。\n女媭之婵媛兮，申申其詈予，曰：\n鲧婞直以亡身兮，终然夭乎羽之野。\n汝何博謇而好修兮，纷独有此姱节？\n薋菉葹以盈室兮，判独离而不服。\n众不可户说兮，孰云察余之中情？\n世并举而好朋兮，夫何茕独而不予听？\n依前圣以节中兮，喟凭心而历兹。\n济沅、湘以南征兮，就重华而敶词：\n启《九辩》与《九歌》兮，夏康娱以自纵。\n不顾难以图后兮，五子用失乎家衖。\n羿淫游以佚畋兮，又好射夫封狐。\n固乱流其鲜终兮，浞又贪夫厥家。\n浇身被服强圉兮，纵欲而不忍。\n日康娱而自忘兮，厥首用夫颠陨。\n夏桀之常违兮，乃遂焉而逢殃。\n后辛之菹醢兮，殷宗用而不长。\n汤、禹俨而祗敬兮，周论道而莫差。\n举贤才而授能兮，循绳墨而不颇。\n皇天无私阿兮，览民德焉错辅。\n夫维圣哲以茂行兮，苟得用此下土。\n瞻前而顾后兮，相观民之计极。\n夫孰非义而可用兮？\n孰非善而可服？\n阽余身而危死兮，览余初其犹未悔。\n不量凿而正枘兮，固前修以菹醢。\n曾歔欷余郁邑兮，哀朕时之不当。\n揽茹蕙以掩涕兮，沾余襟之浪浪。\n跪敷衽以陈辞兮，耿吾既得此中正。\n驷玉虬以桀鹥兮，溘埃风余上征。\n朝发轫于苍梧兮，夕余至乎县圃。\n欲少留此灵琐兮，日忽忽其将暮。\n吾令羲和弭节兮，望崦嵫而勿迫。\n路漫漫其修远兮，吾将上下而求索。\n饮余马于咸池兮，总余辔乎扶桑。\n折若木以拂日兮，聊逍遥以相羊。\n前望舒使先驱兮，后飞廉使奔属。\n鸾皇为余先戒兮，雷师告余以未具。\n吾令凤鸟飞腾兮，继之以日夜。\n飘风屯其相离兮，帅云霓而来御。\n纷总总其离合兮，斑陆离其上下。\n吾令帝阍开关兮，倚阊阖而望予。\n时暧暧其将罢兮，结幽兰而延伫。\n世溷浊而不分兮，好蔽美而嫉妒。\n朝吾将济于白水兮，登阆风而绁马。\n忽反顾以流涕兮，哀高丘之无女。\n溘吾游此春宫兮，折琼枝以继佩。\n及荣华之未落兮，相下女之可诒。\n吾令丰隆乘云兮，求宓妃之所在。\n解佩纕以结言兮，吾令謇修以为理。\n纷总总其离合兮，忽纬繣其难迁。\n夕归次于穷石兮，朝濯发乎洧盘。\n保厥美以骄傲兮，日康娱以淫游。\n虽信美而无礼兮，来违弃而改求。\n览相观于四极兮，周流乎天余乃下。\n望瑶台之偃蹇兮，见有娀之佚女。\n吾令鸩为媒兮，鸩告余以不好。\n雄鸠之鸣逝兮，余犹恶其佻巧。\n心犹豫而狐疑兮，欲自适而不可。\n凤皇既受诒兮，恐高辛之先我。\n欲远集而无所止兮，聊浮游以逍遥。\n及少康之未家兮，留有虞之二姚。\n理弱而媒拙兮，恐导言之不固。\n世溷浊而嫉贤兮，好蔽美而称恶。\n闺中既以邃远兮，哲王又不寤。\n怀朕情而不发兮，余焉能忍而与此终古？\n索琼茅以筳篿兮，命灵氛为余占之。\n曰：两美其必合兮，孰信修而慕之？\n思九州之博大兮，岂惟是其有女？」\n曰：勉远逝而无狐疑兮，孰求美而释女？\n何所独无芳草兮，尔何怀乎故宇？」\n世幽昧以昡曜兮，孰云察余之善恶？\n民好恶其不同兮，惟此党人其独异！\n户服艾以盈要兮，谓幽兰其不可佩。\n览察草木其犹未得兮，岂珵美之能当？\n苏粪壤以充祎兮，谓申椒其不芳。\n欲从灵氛之吉占兮，心犹豫而狐疑。\n巫咸将夕降兮，怀椒糈而要之。\n百神翳其备降兮，九疑缤其并迎。\n皇剡剡其扬灵兮，告余以吉故。\n曰：勉升降以上下兮，求矩矱之所同。\n汤、禹俨而求合兮，挚、咎繇而能调。\n苟中情其好修兮，又何必用夫行媒？\n说操筑于傅岩兮，武丁用而不疑。\n吕望之鼓刀兮，遭周文而得举。\n宁戚之讴歌兮，齐桓闻以该辅。\n及年岁之未晏兮，时亦犹其未央。\n恐鹈鴃之先鸣兮，使夫百草为之不芳。\n何琼佩之偃蹇兮，众薆然而蔽之。\n惟此党人之不谅兮，恐嫉妒而折之。\n时缤纷其变易兮，又何可以淹留？\n兰芷变而不芳兮，荃蕙化而为茅。\n何昔日之芳草兮，今直为此萧艾也？\n岂其有他故兮，莫好修之害也！\n余以兰为可恃兮，羌无实而容长。\n委厥美以从俗兮，苟得列乎众芳。\n椒专佞以慢慆兮，榝又欲充夫佩帏。\n既干进而务入兮，又何芳之能祗？\n固时俗之流从兮，又孰能无变化？\n览椒兰其若兹兮，又况揭车与江离？\n惟兹佩之可贵兮，委厥美而历兹。\n芳菲菲而难亏兮，芬至今犹未沬。\n和调度以自娱兮，聊浮游而求女。\n及余饰之方壮兮，周流观乎上下。\n灵氛既告余以吉占兮，历吉日乎吾将行。\n折琼枝以为羞兮，精琼爢以为粻。\n为余驾飞龙兮，杂瑶象以为车。\n何离心之可同兮？\n吾将远逝以自疏。\n邅吾道夫昆仑兮，路修远以周流。\n扬云霓之晻蔼兮，鸣玉鸾之啾啾。\n朝发轫于天津兮，夕余至乎西极。\n凤皇翼其承旗兮，高翱翔之翼翼。\n忽吾行此流沙兮，遵赤水而容与。\n麾蛟龙使梁津兮，诏西皇使涉予。\n路修远以多艰兮，腾众车使径待。\n路不周以左转兮，指西海以为期。\n屯余车其千乘兮，齐玉轪而并驰。\n驾八龙之婉婉兮，载云旗之委蛇。\n抑志而弭节兮，神高驰之邈邈。\n奏《九歌》而舞《韶》兮，聊假日以偷乐。\n陟升皇之赫戏兮，忽临睨夫旧乡。\n仆夫悲余马怀兮，蜷局顾而不行。\n乱曰：已矣哉！国无人莫我知兮，又何怀乎故都！\n既莫足与为美政兮，吾将从彭咸之所居！"
  },
  {
    "id": "chuci#2",
    "title": "九歌·东皇太一",
    "author": "屈原",
    "content": "吉日兮辰良，穆将愉兮上皇\n抚长剑兮玉珥，璆锵鸣兮琳琅\n瑶席兮玉瑱，盍将把兮琼芳\n蕙肴蒸兮兰藉，奠桂酒兮椒浆\n扬枹兮拊鼓，疏缓节兮安歌\n陈竽瑟兮浩倡\n灵偃蹇兮姣服，芳菲菲兮满堂\n五音纷兮繁会，君欣欣兮乐康。"
  },
  {
    "id": "chuci#3",
    "title": "九歌·云中君",
    "author": "屈原",
    "content": "浴兰汤兮沐芳，华采衣兮若英\n灵连蜷兮既留，烂昭昭兮未央\n謇将憺兮寿宫，与日月兮齐光\n龙驾兮帝服，聊翱游兮周章\n灵皇皇兮既降，猋远举兮云中\n览冀洲兮有余，横四海兮焉穷\n思夫君兮太息，极劳心兮忡忡"
  },
  {
    "id": "chuci#4",
    "title": "九歌·湘君",
    "author": "屈原",
    "content": "君不行兮夷犹，蹇谁留兮中洲\n美要眇兮宜修，沛吾乘兮桂舟\n令沅湘兮无波，使江水兮安流\n望夫君兮未来，吹参差兮谁思\n驾飞龙兮北征，邅吾道兮洞庭\n薜荔柏兮蕙绸，荪桡兮兰旌\n望涔阳兮极浦，横大江兮扬灵\n扬灵兮未极，女婵媛兮为余太息\n横流涕兮潺湲，隐思君兮陫侧\n桂棹兮兰枻，斵冰兮积雪\n采薜荔兮水中，搴芙蓉兮木末\n心不同兮媒劳，恩不甚兮轻绝\n石濑兮浅浅，飞龙兮翩翩\n交不忠兮怨长，期不信兮告余以不闲\n朝骋骛兮江皋，夕弭节兮北渚\n鸟次兮屋上，水周兮堂下\n捐余玦兮江中，遗余佩兮醴浦\n采芳洲兮杜若，将以遗兮下女\n时不可兮再得，聊逍遥兮容与。"
  },
  {
    "id": "chuci#5",
    "title": "九歌·湘夫人",
    "author": "屈原",
    "content": "帝子降兮北渚，目眇眇兮愁予\n袅袅兮秋风，洞庭波兮木叶下\n登白薠兮骋望，与佳期兮夕张\n鸟何萃兮苹中，罾何为兮木上？\n沅有茝兮醴有兰，思公子兮未敢言\n荒忽兮远望，观流水兮潺湲\n麋何食兮庭中，蛟何为兮水裔\n朝驰余马兮江皋，夕济兮西澨\n闻佳人兮召余，将腾驾兮偕逝\n筑室兮水中，葺之兮荷盖\n荪壁兮紫坛，播芳椒兮成堂\n桂栋兮兰橑，辛夷楣兮药房\n罔薜荔兮为帷，擗蕙櫋兮既张\n白玉兮为镇，疏石兰兮为芳\n芷葺兮荷屋，缭之兮杜衡\n合百草兮实庭，建芳馨兮庑门\n九嶷缤兮并迎，灵之来兮如云\n捐余袂兮江中，遗余褋兮醴浦\n搴汀洲兮杜若，将以遗兮远者\n时不可兮骤得，聊逍遥兮容与！"
  },
  {
    "id": "chuci#6",
    "title": "九歌·大司命",
    "author": "屈原",
    "content": "广开兮天门，纷吾乘兮玄云\n令飘风兮先驱，使涷雨兮洒尘\n君回翔兮以下，逾空桑兮从女\n纷总总兮九州，何寿夭兮在予\n高飞兮安翔，乘清气兮御阴阳\n吾与君兮齐速，导帝之兮九坑\n灵衣兮被被，玉佩兮陆离\n一阴兮一阳，众莫知兮余所为\n折疏麻兮瑶华，将以遗兮离居\n老冉冉兮既极，不寖近兮愈疏\n乘龙兮辚辚，高驰兮冲天\n结桂枝兮延伫，羌愈思兮愁人\n愁人兮奈何，愿若今兮无亏\n固人命兮有当，孰离合兮何为？"
  },
  {
    "id": "chuci#7",
    "title": "九歌·少司命",
    "author": "屈原",
    "content": "秋兰兮麋芜，罗生兮堂下\n绿叶兮素华，芳菲菲兮袭予\n夫人兮自有美子，荪何以兮愁苦\n秋兰兮青青，绿叶兮紫茎\n满堂兮美人，忽独与余兮目成\n入不言兮出不辞，乘回风兮载云旗\n悲莫悲兮生别离，乐莫乐兮新相知\n荷衣兮蕙带，儵而来兮忽而逝\n夕宿兮帝郊，君谁须兮云之际\n与女沐兮咸池，曦女发兮阳之阿\n望美人兮未来，临风怳兮浩歌\n孔盖兮翠旌，登九天兮抚彗星\n竦长剑兮拥幼艾，荪独宜兮为民正。"
  },
  {
    "id": "chuci#8",
    "title": "九歌·东君",
    "author": "屈原",
    "content": "暾将出兮东方，照吾槛兮扶桑\n抚余马兮安驱，夜皎皎兮既明\n驾龙辀兮乘雷，载云旗兮委蛇\n长太息兮将上，心低徊兮顾怀\n羌声色兮娱人，观者儋兮忘归\n縆瑟兮交鼓，萧钟兮瑶簴\n鸣篪兮吹竽，思灵保兮贤姱\n翾飞兮翠曾，展诗兮会舞\n应律兮合节，灵之来兮敝日\n青云衣兮白霓裳，举长矢兮射天狼\n操余弧兮反沦降，援北斗兮酌桂浆\n撰余辔兮高驰翔，杳冥冥兮以东行。"
  },
  {
    "id": "chuci#9",
    "title": "九歌·河伯",
    "author": "屈原",
    "content": "与女游兮九河，冲风起兮水扬波\n乘水车兮荷盖，驾两龙兮骖螭\n登昆仑兮四望，心飞扬兮浩荡\n日将暮兮怅忘归，惟极浦兮寤怀\n鱼鳞屋兮龙堂，紫贝阙兮珠宫\n灵何惟兮水中\n乘白鼋兮逐文鱼，与女游兮河之渚\n流澌纷兮将来下\n子交手兮东行，送美人兮南浦\n波滔滔兮来迎，鱼鳞鳞兮媵予。"
  },
  {
    "id": "chuci#10",
    "title": "九歌·山鬼",
    "author": "屈原",
    "content": "若有人兮山之阿，被薜荔兮带女萝\n既含睇兮又宜笑，子慕予兮善窈窕\n乘赤豹兮从文狸，辛夷车兮结桂旗\n被石兰兮带杜衡，折芬馨兮遗所思\n余处幽篁兮终不见天，路险难兮独后来\n表独立兮山之上，云容容兮而在下\n杳冥冥兮羌昼晦，东风飘兮神灵雨\n留灵修兮憺忘归，岁既晏兮孰华予\n采三秀兮于山间，石磊磊兮葛蔓蔓\n怨公子兮怅忘归，君思我兮不得闲\n山中人兮芳杜若，饮石泉兮荫松柏\n君思我兮然疑作\n雷填填兮雨冥冥，猿啾啾兮狖夜鸣\n风飒飒兮木萧萧，思公子兮徒离忧。"
  },
  {
    "id": "chuci#11",
    "title": "九歌·国殇",
    "author": "屈原",
    "content": "操吴戈兮被犀甲，车错毂兮短兵接\n旌蔽日兮敌若云，矢交坠兮士争先\n凌余阵兮躐余行，左骖殪兮右刃伤\n霾两轮兮絷四马，援玉枹兮击鸣鼓\n天时怼兮威灵怒，严杀尽兮弃原野\n出不入兮往不反，平原忽兮路超远\n带长剑兮挟秦弓，首身离兮心不惩\n诚既勇兮又以武，终刚强兮不可凌\n身既死兮神以灵，魂魄毅兮为鬼雄。"
  },
  {
    "id": "chuci#12",
    "title": "九歌·礼魂",
    "author": "屈原",
    "content": "成礼兮会鼓，\n传芭兮代舞\n姱女倡兮容与\n春兰兮秋菊，\n长无绝兮终古。"
  },
  {
    "id": "chuci#13",
    "title": "天问",
    "author": "屈原",
    "content": "曰：\n遂古之初，谁传道之？\n上下未形，何由考之？\n冥昭瞢暗，谁能极之？\n冯翼惟象，何以识之？\n明明暗暗，惟时何为？\n阴阳三合，何本何化？\n圜则九重，孰营度之？\n惟兹何功，孰初作之？\n斡维焉系，天极焉加？\n八柱何当，东南何亏？\n九天之际，安放安属？\n隅隈多有，谁知其数？\n天何所沓？\n十二焉分？\n日月安属？\n列星安陈？\n出自汤谷，次于蒙汜。\n自明及晦，所行几里？\n夜光何德，死则又育？\n厥利维何，而顾菟在腹？\n女岐无合，夫焉取九子？\n伯强何处？\n惠气安在？\n何阖而晦？\n何开而明？\n角宿未旦，曜灵安藏？\n不任汩鸿，师何以尚之？\n佥曰\n“何忧，何不课而行之？”\n鸱龟曳衔，鲧何听焉？\n顺欲成功，帝何刑焉？\n永遏在羽山，夫何三年不施？\n伯禹愎鲧，夫何以变化？\n纂就前绪，遂成考功。\n何续初继业，而厥谋不同？\n洪泉极深，何以窴之？\n地方九则，何以坟之？\n河海应龙？\n何尽何历？\n鲧何所营？\n禹何所成？\n康回冯怒，墬何故以东南倾？\n九州安错？\n川谷何洿？\n东流不溢，孰知其故？\n东西南北，其修孰多？\n南北顺椭，其衍几何？\n昆仑悬圃，其尻安在？\n增城九重，其高几里？\n四方之门，其谁从焉？\n西北辟启，何气通焉？\n日安不到？\n烛龙何照？\n羲和之未扬，若华何光？\n何所冬暖？\n何所夏寒？\n焉有石林？\n何兽能言？\n焉有虬龙，负熊以游？\n雄虺九首，鯈忽焉在？\n何所不死？\n长人何守？\n靡蓱九衢，枲华安居？\n灵蛇吞象，厥大何如？\n黑水玄趾，三危安在？\n延年不死，寿何所止？\n鲮鱼何所？\n鬿堆焉处？\n羿焉彃日？\n乌焉解羽？\n禹之力献功，降省下土四方。\n焉得彼嵞山女，而通之于台桑？\n闵妃匹合，厥身是继。\n胡维嗜不同味，而快鼌饱？\n启代益作后，卒然离蠥。\n何启惟忧，而能拘是达？\n皆归射鞫，而无害厥躬。\n何后益作革，而禹播降？\n启棘宾商，《九辨》《九歌》。\n何勤子屠母，而死分竟地？\n帝降夷羿，革孽夏民。\n胡射夫河伯，而妻彼雒嫔？\n冯珧利决，封豨是射。\n何献蒸肉之膏，而后帝不若？\n浞娶纯狐，眩妻爰谋。\n何羿之射革，而交吞揆之？\n阻穷西征，岩何越焉？\n化而为黄熊，巫何活焉？\n咸播秬黍，莆雚是营。\n何由并投，而鲧疾修盈？\n白蜺婴茀，胡为此堂？\n安得夫良药，不能固臧？\n天式从横，阳离爰死。\n大鸟何鸣，夫焉丧厥体？\n蓱号起雨，何以兴之？\n撰体协胁，鹿何膺之？\n鳌戴山抃，何以安之？\n释舟陵行，何之迁之？\n惟浇在户，何求于嫂？\n何少康逐犬，而颠陨厥首？\n女歧缝裳，而馆同爰止。\n何颠易厥首，而亲以逢殆？\n汤谋易旅，何以厚之？\n覆舟斟寻，何道取之？\n桀伐蒙山，何所得焉？\n妺嬉何肆，汤何殛焉？\n舜闵在家，父何以鳏？\n尧不姚告，二女何亲？\n厥萌在初，何所亿焉？\n璜台十成，谁所极焉？\n登立为帝，孰道尚之？\n女娲有体，孰制匠之？\n舜服厥弟，终然为害。\n何肆犬豕，而厥身不危败？\n吴获迄古，南岳是止。\n孰期去斯，得两男子？\n缘鹄饰玉，后帝是飨。\n何承谋夏桀，终以灭丧？\n帝乃降观，下逢伊挚。\n何条放致罚，而黎服大说？\n简狄在台，喾何宜？\n玄鸟致贻，女何喜？\n该秉季德，厥父是臧。\n胡终弊于有扈，牧夫牛羊？\n干协时舞，何以怀之？\n平胁曼肤，何以肥之？\n有扈牧竖，云何而逢？\n击床先出，其命何从？\n恒秉季德，焉得夫朴牛？\n何往营班禄，不但还来？\n昏微循迹，有狄不宁。\n何繁鸟萃棘，负子肆情？\n眩弟并淫，危害厥兄。\n何变化以作诈，而后嗣逢长？\n成汤东巡，有莘爰极。\n何乞彼小臣，而吉妃是得？\n水滨之木，得彼小子。\n夫何恶之，媵有莘之妇？\n汤出重泉，夫何辠尤？\n不胜心伐帝，夫谁使挑之？\n会朝争盟，何践吾期？\n苍鸟群飞，孰使萃之？\n列击纣躬，叔旦不嘉。\n何亲揆发足，周之命以咨嗟？\n授殷天下，其位安施？\n反成乃亡，其罪伊何？\n争遣伐器，何以行之？\n并驱击翼，何以将之？\n昭后成游，南土爰底。\n厥利惟何，逢彼白雉？\n穆王巧梅，夫何为周流？\n环理天下，夫何索求？\n妖夫曳炫，何号于市？\n周幽谁诛？\n焉得夫褒姒？\n天命反侧，何罚何佑？\n齐桓九会，卒然身杀。\n彼王纣之躬，孰使乱惑？\n何恶辅弼，谗谄是服？\n比干何逆，而抑沈之？\n雷开阿顺，而赐封之？\n何圣人之一德，卒其异方？\n梅伯受醢，箕子详狂？\n稷维元子，帝何竺之？\n投之于冰上，鸟何燠之？\n何冯弓挟矢，殊能将之？\n既惊帝切激，何逢长之？\n伯昌号衰，秉鞭作牧。\n何令彻彼岐社，命有殷国？\n迁藏就岐，何能依？\n殷有惑妇，何所讥？\n受赐兹醢，西伯上告。\n何亲就上帝罚，殷之命以不救？\n师望在肆，昌何识？\n鼓刀扬声，后何喜？\n武发杀殷，何所悒？\n载尸集战，何所急？\n伯林雉经，维其何故？\n何感天抑墬，夫谁畏惧？\n皇天集命，惟何戒之？\n受礼天下，又使至代之？\n初汤臣挚，后兹承辅。\n何卒官汤，尊食宗绪？\n勋阖梦生，少离散亡。\n何壮武历，能流厥严？\n彭铿斟雉，帝何飨？\n受寿永多，夫何久长？\n中央共牧，后何怒？\n蜂蛾微命，力何固？\n惊女采薇，鹿何佑？\n北至回水，萃何喜？\n兄有噬犬，弟何欲？\n易之以百两，卒无禄？\n薄暮雷电，归何忧？\n厥严不奉，帝何求？\n伏匿穴处，爰何云？\n荆勋作师，夫何长？\n悟过改更，我又何言？\n吴光争国，久余是胜。\n何环穿自闾社丘陵，爰出子文？\n吾告堵敖以不长。\n何试上自予，忠名弥彰？"
  },
  {
    "id": "chuci#14",
    "title": "九章·惜诵",
    "author": "屈原",
    "content": "惜诵以致愍兮，发愤以抒情。\n所作忠而言之兮，指苍天以为正。\n令五帝使折中兮，戒六神与向服。\n俾山川以备御兮，命咎繇使听直。\n竭忠诚而事君兮，反离群而赘肬。\n忘儇媚以背众兮，待明君其知之。\n言与行其可迹兮，情与貌其不变。\n故相臣莫若君兮，所以证之不远。\n吾谊先君而后身兮，羌众人之所仇也。\n专惟君而无他兮，又众兆之所雠也。\n壹心而不豫兮，羌无可保也。\n疾亲君而无他兮，有招祸之道也。\n思君其莫我忠兮，忽忘身之贱贫。\n事君而不贰兮，迷不知宠之门。\n患何罪以遇罚兮，亦非余之所志也。\n行不群以巅越兮，又众兆之所咍也。\n纷逢尤以离谤兮，謇不可释也。\n情沉抑而不达兮，又蔽而莫之白也。\n心郁邑余侘傺兮，又莫察余之中情。\n固烦言不可结而诒兮，愿陈志而无路。\n退静默而莫余知兮，进号呼又莫吾闻。\n申侘傺之烦惑兮，中闷瞀之忳忳。\n昔余梦登天兮，魂中道而无杭。\n吾使厉神占之兮，曰有志极而无旁。\n终危独以离异兮，曰君可思而不可恃。\n故众口其铄金兮，初若是而逢殆。\n惩于羹者而吹齑兮，何不变此志也？\n欲释阶而登天兮，犹有曩之态也。\n众骇遽以离心兮，又何以为此伴也？\n同极而异路兮，又何以为此援也？\n晋申生之孝子兮，父信谗而不好。\n行婞直而不豫兮，鲧功用而不就。\n吾闻作忠以造怨兮，忽谓之过言。\n九折臂而成医兮，吾至今而知其信然。\n矰弋机而在上兮，罻罗张而在下。\n设张辟以娱君兮，愿侧身而无所。\n欲儃徊以干傺兮，恐重患而离尤。\n欲高飞而远集兮，君罔谓汝何之？\n欲横奔而失路兮，盖志坚而不忍。\n背膺牉以交痛兮，心郁结而纡轸。\n捣木兰以矫蕙兮，糳申椒以为粮。\n播江离与滋菊兮，愿春日以为糗芳。\n恐情质之不信兮，故重著以自明。\n矫兹媚以私处兮，愿曾思而远身。"
  },
  {
    "id": "chuci#15",
    "title": "九章·涉江",
    "author": "屈原",
    "content": "余幼好此奇服兮，年既老而不衰。\n带长铗之陆离兮，冠切云之崔嵬，被明月兮佩宝璐。\n世混浊而莫余知兮，吾方高驰而不顾。\n驾青虬兮骖白螭，吾与重华游兮瑶之圃。\n登昆仑兮食玉英，与天地兮同寿，与日月兮同光。\n哀南夷之莫吾知兮，旦余济乎江湘。\n乘鄂渚而反顾兮，欸秋冬之绪风。\n步余马兮山皋，邸余车兮方林。\n乘舲船余上沅兮，齐吴榜以击汰。\n船容与而不进兮，淹回水而疑滞。\n朝发枉渚兮，夕宿辰阳。\n苟余心其端直兮，虽僻远之何伤。\n入溆浦余儃徊兮，迷不知吾所如。\n深林杳以冥冥兮，猿狖之所居。\n山峻高以蔽日兮，下幽晦以多雨。\n霰雪纷其无垠兮，云霏霏而承宇。\n哀吾生之无乐兮，幽独处乎山中。\n吾不能变心而从俗兮，固将愁苦而终穷。\n接舆髡首兮，桑扈臝行。\n忠不必用兮，贤不必以。\n伍子逢殃兮，比干菹醢。\n与前世而皆然兮，吾又何怨乎今之人！\n余将董道而不豫兮，固将重昏而终身！\n乱曰：\n鸾鸟凤皇，日以远兮。\n燕雀乌鹊，巢堂坛兮。\n露申辛夷，死林薄兮。\n腥臊并御，芳不得薄兮。\n阴阳易位，时不当兮。\n怀信佗傺，忽乎吾将行兮！"
  },
  {
    "id": "chuci#16",
    "title": "九章·哀郢",
    "author": "屈原",
    "content": "皇天之不纯命兮，何百姓之震愆？\n民离散而相失兮，方仲春而东迁。\n去故乡而就远兮，遵江夏以流亡。\n出国门而轸怀兮，甲之鼌吾以行。\n发郢都而去闾兮，怊荒忽其焉极？\n楫齐扬以容与兮，哀见君而不再得。\n望长楸而太息兮，涕淫淫其若霰。\n过夏首而西浮兮，顾龙门而不见。\n心婵媛而伤怀兮，眇不知其所跖。\n顺风波以从流兮，焉洋洋而为客。\n凌阳侯之汜滥兮，忽翱翔之焉薄。\n心絓结而不解兮，思蹇产而不释。\n将运舟而下浮兮，上洞庭而下江。\n去终古之所居兮，今逍遥而来东。\n羌灵魂之欲归兮，何须臾而忘反。\n背夏浦而西思兮，哀故都之日远。\n登大坟以远望兮，聊以舒吾忧心。\n哀州土之平乐兮，悲江介之遗风。\n当陵阳之焉至兮，淼南渡之焉如？\n曾不知夏之为丘兮，孰两东门之可芜？\n心不怡之长久兮，忧与愁其相接。\n惟郢路之辽远兮，江与夏之不可涉。\n忽若不信兮，至今九年而不复。\n惨郁郁而不通兮，蹇侘傺而含戚。\n外承欢之汋约兮，谌荏弱而难持。\n忠湛湛而愿进兮，妒被离而鄣之。\n尧舜之抗行兮，瞭杳杳而薄天。\n众谗人之嫉妒兮，被以不慈之伪名。\n憎愠惀之修美兮，好夫人之慷慨。\n众踥蹀而日进兮，美超远而逾迈。\n乱曰：\n曼余目以流观兮，冀一反之何时？\n鸟飞反故乡兮，狐死必首丘。\n信非吾罪而弃逐兮，何日夜而忘之？"
  },
  {
    "id": "chuci#17",
    "title": "九章·抽思",
    "author": "屈原",
    "content": "心郁郁之忧思兮，独永叹乎增伤。\n思蹇产之不释兮，曼遭夜之方长。\n悲秋风之动容兮，何回极之浮浮。\n数惟荪之多怒兮，伤余心之忧忧。\n愿摇起而横奔兮，览民尤以自镇。\n结微情以陈词兮，矫以遗夫美人。\n昔君与我诚言兮，曰黄昏以为期。\n羌中道而回畔兮，反既有此他志。\n憍吾以其美好兮，览余以其修姱。\n与余言而不信兮，盖为余而造怒。\n愿承闲而自察兮，心震悼而不敢。\n悲夷犹而冀进兮，心怛伤之憺憺。\n兹历情以陈辞兮，荪详聋而不闻。\n固切人之不媚兮，众果以我为患。\n初吾所陈之耿著兮，岂至今其庸亡？\n何独乐斯之謇謇兮？\n愿荪美之可光。\n望三王以为像兮，指彭咸以为仪。\n夫何极而不至兮，故远闻而难亏。\n善不由外来兮，名不可以虚作。\n孰无施而有报兮，孰不实而有获？\n少歌曰：与美人抽思兮，并日夜而无正。\n憍吾以其美好兮，敖朕辞而不听。\n倡曰：\n有鸟自南兮，来集汉北。\n好姱佳丽兮，牉独处此异域。\n惸茕独而不群兮，又无良媒在其侧。\n道卓远而日忘兮，愿自申而不得。\n望北山而流涕兮，临流水而太息。\n望孟夏之短夜兮，何晦明之若岁？\n惟郢路之辽远兮，魂一夕而九逝。\n曾不知路之曲直兮，南指月与列星。\n愿径逝而未得兮，魂识路之营营。\n何灵魂之信直兮，人之心不与吾心同！\n理弱而媒不通兮，尚不知余之从容。\n乱曰：\n长濑湍流，溯江潭兮。\n狂顾南行，聊以娱心兮。\n轸石崴嵬，蹇吾愿兮。\n超回志度，行隐进兮。\n低徊夷犹，宿北姑兮。\n烦冤瞀容，实沛徂兮。\n愁叹苦神，灵遥思兮。\n路远处幽，又无行媒兮。\n道思作颂，聊以自救兮。\n忧心不遂，斯言谁告兮。"
  },
  {
    "id": "chuci#18",
    "title": "九章·怀沙",
    "author": "屈原",
    "content": "滔滔孟夏兮，草木莽莽。\n伤怀永哀兮，汩徂南土。\n眴兮杳杳，孔静幽默。\n郁结纡轸兮，离慜而长鞠。\n抚情效志兮，冤屈而自抑。\n刓方以为圜兮，常度未替。\n易初本迪兮，君子所鄙。\n章画志墨兮，前图未改。\n内厚质正兮，大人所盛。\n巧倕不斲兮，孰察其拨正。\n玄文处幽兮，蒙瞍谓之不章\n离娄微睇兮，瞽以为无明。\n变白以为黑兮，倒上以为下。\n凤皇在笯兮，鸡鹜翔舞。\n同糅玉石兮，一概而相量。\n夫惟党人之鄙固兮，羌不知余之所臧。\n任重载盛兮，陷滞而不济。\n怀瑾握瑜兮，穷不知所示。\n邑犬之群吠兮，吠所怪也。\n非俊疑杰兮，固庸态也。\n文质疏内兮，众不知余之异采。\n材朴委积兮，莫知余之所有。\n重仁袭义兮，谨厚以为丰。\n重华不可遌兮，孰知余之从容！\n古固有不并兮，岂知其何故也？\n汤禹久远兮，邈而不可慕也？\n惩违改忿兮，抑心而自强。\n离慜而不迁兮，愿志之有像。\n进路北次兮，日昧昧其将暮。\n舒忧娱哀兮，限之以大故。\n乱曰：\n浩浩沅湘，分流汩兮。\n修路幽蔽，道远忽兮。\n怀质抱情，独无匹兮。\n伯乐既没，骥焉程兮。\n民生禀命，各有所错兮。\n定心广志，余何所畏惧兮？\n曾伤爰哀，永叹喟兮。\n世浑浊莫吾知，人心不可谓兮。\n知死不可让，愿勿爱兮。\n明告君子，吾将以为类兮。"
  },
  {
    "id": "chuci#19",
    "title": "九章·思美人",
    "author": "屈原",
    "content": "思美人兮，揽涕而竚眙。\n媒绝路阻兮，言不可结而诒。\n蹇蹇之烦冤兮，陷滞而不发。\n申旦以舒中情兮，志沉菀而莫达。\n愿寄言于浮云兮，遇丰隆而不将。\n因归鸟而致辞兮，羌迅高而难当。\n高辛之灵盛兮，遭玄鸟而致诒。\n欲变节以从俗兮，媿易初而屈志。\n独历年而离愍兮，羌凭心犹未化。\n宁隐闵而寿考兮，何变易之可为！\n知前辙之不遂兮，未改此度。\n车既覆而马颠兮，蹇独怀此异路。\n勒骐骥而更驾兮，造父为我操之，\n迁逡次而勿驱兮，聊假日以须是时。\n指嶓冢之西隈兮，与纁黄以为期。\n开春发岁兮，白日出之悠悠。\n吾将荡志而愉乐兮，遵江夏以娱忧。\n揽大薄之芳茝兮，搴长洲之宿莽。\n惜吾不及古人兮，吾谁与玩此芳草？\n解萹薄与杂菜兮，备以为交佩。\n佩缤纷以缭转兮，遂萎绝而离异。\n吾且儃徊以娱忧兮，观南人之变态。\n窃快在中心兮，扬厥凭而不竢。\n芳与泽其杂糅兮，羌芳华自中出。\n纷郁郁其远蒸兮，满内而外扬。\n情与质信可保兮，羌居蔽而闻章。\n令薜荔以为理兮，惮举趾而缘木。\n因芙蓉而为媒兮，惮褰裳而濡足。\n登高吾不说兮，入下吾不能。\n固朕形之不服兮，然容与而狐疑。\n广遂前画兮，未改此度也。\n命则处幽吾将罢兮，愿及白日之未暮也。\n独茕茕而南行兮，思彭咸之故也。"
  },
  {
    "id": "chuci#20",
    "title": "九章·惜往日",
    "author": "屈原",
    "content": "惜往日之曾信兮，受命诏以昭时。\n奉先功以照下兮，明法度之嫌疑。\n国富强而法立兮，属贞臣而日竢。\n秘密事之载心兮，虽过失犹弗治。\n心纯庞而不泄兮，遭谗人而嫉之。\n君含怒而待臣兮，不清澈其然否。\n蔽晦君之聪明兮，虚惑误又以欺。\n弗参验以考实兮，远迁臣而弗思。\n信谗谀之浑浊兮，盛气志而过之。\n何贞臣之无罪兮，被离谤而见尤。\n惭光景之诚信兮，身幽隐而备之。\n临沅湘之玄渊兮，遂自忍而沉流。\n卒没身而绝名兮，惜壅君之不昭。\n君无度而弗察兮，使芳草为薮幽。\n焉舒情而抽信兮，恬死亡而不聊。\n独障壅而弊隐兮，使贞臣为无由。\n闻百里之为虏兮，伊尹烹于庖厨。\n吕望屠于朝歌兮，宁戚歌而饭牛。\n不逢汤武与桓缪兮，世孰云而知之。\n吴信谗而弗味兮，子胥死而后忧。\n介子忠而立枯兮，文君寤而追求。\n封介山而为之禁兮，报大德之优游。\n思久故之亲身兮，因缟素而哭之。\n或忠信而死节兮，或訑谩而不疑。\n弗省察而按实兮，听谗人之虚辞。\n芳与泽其杂糅兮，孰申旦而别之？\n何芳草之早殀兮，微霜降而下戒。\n谅聪不明而蔽壅兮，使谗谀而日得。\n自前世之嫉贤兮，谓蕙若其不可佩。\n妒佳冶之芬芳兮，嫫母姣而自好。\n虽有西施之美容兮，谗妒入以自代。\n愿陈情以白行兮，得罪过之不意。\n情冤见之日明兮，如列宿之错置。\n乘骐骥而驰骋兮，无辔衔而自载\n乘泛泭以下流兮，无舟楫而自备。\n背法度而心治兮，辟与此其无异。\n宁溘死而流亡兮，恐祸殃之有再。\n不毕辞而赴渊兮，惜壅君之不识。"
  },
  {
    "id": "chuci#21",
    "title": "九章·橘颂",
    "author": "屈原",
    "content": "后皇嘉树，橘徕服兮。\n受命不迁，生南国兮。\n深固难徙，更壹志兮。\n绿叶素荣，纷其可喜兮。\n曾枝剡棘，圆果抟兮。\n青黄杂糅，文章烂兮。\n精色内白，类任道兮。\n纷缊宜修，姱而不丑兮。\n嗟尔幼志，有以异兮。\n独立不迁，岂不可喜兮？\n深固难徙，廓其无求兮。\n苏世独立，横而不流兮。\n闭心自慎，终不失过兮。\n秉德无私，参天地兮。\n愿岁并谢，与长友兮。\n淑离不淫，梗其有理兮。\n年岁虽少，可师长兮。\n行比伯夷，置以为像兮。"
  },
  {
    "id": "chuci#22",
    "title": "九章·悲回风",
    "author": "屈原",
    "content": "悲回风之摇蕙兮，心冤结而内伤。\n物有微而陨性兮，声有隐而先倡。\n夫何彭咸之造思兮，暨志介而不忘！\n万变其情岂可盖兮，孰虚伪之可长？\n鸟兽鸣以号群兮，草苴比而不芳。\n鱼葺鳞以自别兮，蛟龙隐其文章。\n故荼荠不同亩兮，兰茝幽而独芳。\n惟佳人之永都兮，更统世以自贶。\n眇远志之所及兮，怜浮云之相羊。\n介眇志之所惑兮，窃赋诗之所明。\n惟佳人之独怀兮，折若椒以自处。\n曾歔欷之嗟嗟兮，独隐伏而思虑。\n涕泣交而凄凄兮，思不眠以至曙。\n终长夜之曼曼兮，掩此哀而不去。\n寤从容以周流兮，聊逍遥以自恃。\n伤太息之愍怜兮，气于邑而不可止。\n糺思心以为纕兮，编愁苦以为膺。\n折若木以弊光兮，随飘风之所仍。\n存彷佛而不见兮，心踊跃其若汤。\n抚珮衽以案志兮，超惘惘而遂行。\n岁曶曶其若颓兮，时亦冉冉而将至。\n薠蘅槁而节离兮，芳以歇而不比。\n怜思心之不可惩兮，证此言之不可聊。\n宁溘死而流亡兮，不忍此心之常愁。\n孤子吟而抆泪兮，放子出而不还。\n孰能思而不隐兮，照彭咸之所闻。\n登石峦以远望兮，路眇眇之默默。\n入景响之无应兮，闻省想而不可得。\n愁郁郁之无快兮，居戚戚而不可解。\n心鞿羁而不开兮，气缭转而自缔。\n穆眇眇之无垠兮，莽芒芒之无仪。\n声有隐而相感兮，物有纯而不可为。\n邈漫漫之不可量兮，缥绵绵之不可纡。\n愁悄悄之常悲兮，翩冥冥之不可娱。\n凌大波而流风兮，讬彭咸之所居。\n上高岩之峭岸兮，处雌蜺之标颠。\n据青冥而摅虹兮，遂儵忽而扪天。\n吸湛露之浮源兮，漱凝霜之雰雰。\n依风穴以自息兮，忽倾寤以婵媛。\n冯昆仑以澂雾兮，隐渂山以清江。\n惮涌湍之礚礚兮，听波声之汹汹。\n纷容容之无经兮，罔芒芒之无纪。\n轧洋洋之无从兮，驰委移之焉止？\n漂翻翻其上下兮，翼遥遥其左右。\n泛潏潏其前后兮，伴张驰之信期。\n观炎气之相仍兮，窥烟液之所积。\n悲霜雪之俱下兮，听潮水之相击。\n借光景以往来兮，施黄棘之枉策。\n求介子之所存兮，见伯夷之放迹。\n心调度而弗去兮，刻著志之无适。\n曰吾怨往昔之所冀兮，悼来者之悐悐。\n浮江淮而入海兮，从子胥而自适。\n望大河之洲渚兮，悲申徒之抗迹。\n骤谏君而不听兮，重任石之何益？\n心絓结而不解兮，思蹇产而不释。"
  },
  {
    "id": "chuci#23",
    "title": "远游",
    "author": "屈原",
    "content": "悲时俗之迫阨兮，愿轻举而远游。\n质菲薄而无因兮，焉讬乘而上浮？\n遭沈浊而污秽兮，独郁结其谁语！\n夜耿耿而不寐兮，魂营营而至曙。\n惟天地之无穷兮，哀人生之长勤。\n往者余弗及兮，来者吾不闻。\n步徙倚而遥思兮，怊惝怳而乖怀。\n意荒忽而流荡兮，心愁凄而增悲。\n神倏忽而不反兮，形枯槁而独留。\n内惟省以操端兮，求正气之所由。\n漠虚静以恬愉兮，澹无为而自得。\n闻赤松之清尘兮，愿承风乎遗则。\n贵真人之休德兮，美往世之登仙\n与化去而不见兮，名声著而日延。\n奇傅说之讬辰星兮，羡韩众之得一。\n形穆穆以浸远兮，离人群而遁逸。\n因气变而遂曾举兮，忽神奔而鬼怪。\n时仿佛以遥见兮，精晈晈以往来。\n超氛埃而淑邮兮，终不反其故都。\n免众患而不惧兮，世莫知其所如。\n恐天时之代序兮，耀灵晔而西征。\n微霜降而下沦兮，悼芳草之先蘦。\n聊仿佯而逍遥兮，永历年而无成。\n谁可与玩斯遗芳兮？\n长向风而舒情。\n高阳邈以远兮，余将焉所程？\n重曰：\n春秋忽其不淹兮，奚久留此故居。\n轩辕不可攀援兮，吾将从王乔而娱戏。\n餐六气而饮沆瀣兮，漱正阳而含朝霞。\n保神明之清澄兮，精气入而麤秽除。\n顺凯风以从游兮，至南巢而壹息。\n见王子而宿之兮，审壹气之和德。\n曰“道可受兮，不可传\n其小无内兮，其大无垠。\n毋滑而魂兮，彼将自然\n壹气孔神兮，于中夜存。\n虚以待之存，无为之先\n庶类以成兮，此德之门。”\n闻至贵而遂徂兮，忽乎吾将行。\n仍羽人于丹丘，留不死之旧乡。\n朝濯发于汤谷兮，夕晞余身兮九阳。\n吸飞泉之微液兮，怀琬琰之华英。\n玉色頩以脕颜兮，精醇粹而始壮。\n质销铄以汋约兮，神要眇以淫放。\n嘉南州之炎德兮，丽桂树之冬荣\n山萧条而无兽兮，野寂漠其无人。\n载营魄而登霞兮，掩浮云而上征。\n命天阍其开关兮，排阊阖而望予。\n召丰隆使先导兮，问太微之所居。\n集重阳入帝宫兮，造旬始而观清都。\n朝发轫于太仪兮，夕始临乎于微闾。\n屯余车之万乘兮，纷容与而并驰。\n驾八龙之婉婉兮，载云旗之逶蛇。\n建雄虹之采旄兮，五色杂而炫耀。\n服偃蹇以低昂兮，骖连蜷以骄骜。\n骑胶葛以杂乱兮，斑漫衍而方行。\n撰余辔而正策兮，吾将过乎句芒。\n历太皓以右转兮，前飞廉以启路。\n阳杲杲其未光兮，凌天地以径度。\n风伯为余先驱兮，氛埃辟而清凉。\n凤凰翼其承旗兮，遇蓐收乎西皇。\n揽慧星以为旍兮，举斗柄以为麾。\n叛陆离其上下兮，游惊雾之流波。\n时暧曃其曭莽兮，召玄武而奔属。\n后文昌使掌行兮，选署众神以并毂。\n路漫漫其修远兮，徐弭节而高厉。\n左雨师使径侍兮，右雷公以为卫。\n欲度世以忘归兮，意姿睢以抯挢。\n内欣欣而自美兮，聊媮娱以淫乐。\n涉青云以泛滥游兮，忽临睨夫旧乡。\n仆夫怀余心悲兮，边马顾而不行。\n思旧故以想象兮，长太息而掩涕。\n汜容与而遐举兮，聊抑志而自弭。\n指炎神而直驰兮，吾将往乎南疑。\n览方外之荒忽兮，沛罔瀁而自浮。\n祝融戒而跸御兮，腾告鸾鸟迎宓妃。\n张咸池奏承云兮，二女御九韶歌。\n使湘灵鼓瑟兮，令海若舞冯夷。\n玄螭虫象并出进兮，形蟉虬而逶蛇。\n雌蜺便娟以增挠兮，鸾鸟轩翥而翔飞。\n音乐博衍无终极兮，焉乃逝以徘徊。\n舒并节以驰骛兮，逴绝垠乎寒门。\n轶迅风于清源兮，从颛顼乎增冰。\n历玄冥以邪径兮，乘间维以反顾。\n召黔赢而见之兮，为余先乎平路。\n经营四方兮，周流六漠。\n上至列缺兮，降望大壑。\n下峥嵘而无地兮，上寥廓而无天。\n视倏忽而无见兮，听惝恍而无闻。\n超无为以至清兮，与泰初而为邻。"
  },
  {
    "id": "chuci#24",
    "title": "卜居",
    "author": "屈原",
    "content": "屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”\n屈原曰：“吾宁悃悃款款，朴以忠乎，将送往劳来，斯无穷乎？宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？此孰吉孰凶？何去何从？世溷浊而不清：蝉翼为重，千钧为轻黄钟毁弃，瓦釜雷鸣谗人高张，贤士无名。吁嗟默默兮，谁知吾之廉贞！”\n詹尹乃释策而谢曰：“夫尺有所短，寸有所长物有所不足，智有所不明数有所不逮，神有所不通。用君之心，行君之意。龟策诚不能知此事。”"
  },
  {
    "id": "chuci#25",
    "title": "渔父",
    "author": "屈原",
    "content": "屈原既放，游于江潭，行吟泽畔，颜色憔悴，形容枯槁。渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。”\n渔父曰：“圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”\n屈原曰：“吾闻之，新沐者必弹冠，新浴者必振衣安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎？”\n渔父莞尔而笑，鼓枻而去。\n乃歌曰：“沧浪之水清兮，可以濯吾缨。沧浪之水浊兮，可以濯吾足。”遂去，不复与言。"
  },
  {
    "id": "chuci#26",
    "title": "九辩",
    "author": "宋玉",
    "content": "悲哉，秋之为气也！萧瑟兮草木摇落而变衰。\n憭栗兮若在远行，登山临水兮送将归。\n泬漻兮天高而气清，寂寥兮收潦而水清。\n憯凄增欷兮，薄寒之中人，怆怳懭悢兮，去故而就新。\n坎廪兮贫士失职而志不平，廓落兮羁旅而无友生，惆怅兮而私自怜！\n燕翩翩其辞归兮，蝉寂漠而无声。\n雁廱廱而南游兮，鹍鸡啁哳而悲鸣。\n独申旦而不寐兮，哀蟋蟀之宵征。\n时亹亹而过中兮，蹇淹留而无成。\n悲忧穷戚兮独处廓，有美一人兮心不绎。\n去乡离家兮来远客，超逍遥兮今焉薄！\n专思君兮不可化，君不知兮可奈何！\n蓄怨兮积思，心烦憺兮忘食事。\n原一见兮道余意，君之心兮与余异。\n车既驾兮朅而归，不得见兮心伤悲。\n倚结軨兮长太息，涕潺湲兮下沾轼。\n忼慨绝兮不得，中瞀乱兮迷惑。\n私自怜兮何极？\n心怦怦兮谅直。\n皇天平分四时兮，窃独悲此凛秋。\n白露既下百草兮，奄离披此梧楸。\n去白日之昭昭兮，袭长夜之悠悠。\n离芳蔼之方壮兮，余萎约而悲愁。\n秋既先戒以白露兮，冬又申之以严霜。\n收恢台之孟夏兮，然欿傺而沉藏。\n叶烟邑而无色兮，枝烦挐而交横。\n颜淫溢而将罢兮，柯仿佛而萎黄。\n萷櫹椮之可哀兮，形销铄而瘀伤。\n惟其纷糅而将落兮，恨其失时而无当。\n揽騑辔而下节兮，聊逍遥以相佯。\n岁忽忽而遒尽兮，恐余寿之弗将。\n悼余生之不时兮，逢此世之俇攘。\n澹容与而独倚兮，蟋蟀鸣此西堂。\n心怵惕而震荡兮，何所忧之多方。\n卬明月而太息兮，步列星而极明。\n窃悲夫蕙华之曾敷兮，纷旖旎乎都房。\n何曾华之无实兮，从风雨而飞飏！\n以为君独服此蕙兮，羌无以异于众芳。\n闵奇思之不通兮，将去君而高翔。\n心闵怜之惨凄兮，愿一见而有明。\n重无怨而生离兮，中结轸而增伤。\n岂不郁陶而思君兮？\n君之门以九重！猛犬狺狺而迎吠兮，关梁闭而不通。\n皇天淫溢而秋霖兮，后土何时而得漧？\n块独守此无泽兮，仰浮云而永叹！何时俗之工巧兮？\n背绳墨而改错！郤骐骥而不乘兮，策驽骀而取路。\n当世岂无骐骥兮，诚莫之能善御。\n见执辔者非其人兮，故駶跳而远去。\n凫雁皆唼夫梁藻兮，凤愈飘翔而高举。\n圜凿而方枘兮，吾固知其鉏铻而难入。\n众鸟皆有所登栖兮，凤独遑遑而无所集。\n原衔枚而无言兮，尝被君之渥洽。\n太公九十乃显荣兮，诚未遇其匹合。\n谓骐骥兮安归？\n谓凤皇兮安栖？\n变古易俗兮世衰，今之相者兮举肥。\n骐骥伏匿而不见兮，凤皇高飞而不下。\n鸟兽犹知怀德兮，何云贤士之不处？\n骥不骤进而求服兮，凤亦不贪餧而妄食。\n君弃远而不察兮，虽原忠其焉得？\n欲寂漠而绝端兮，窃不敢忘初之厚德。\n独悲愁其伤人兮，冯郁郁其何极？\n霜露惨凄而交下兮，心尚幸其弗济。\n霰雪雰糅其增加兮，乃知遭命之将至。\n原徼幸而有待兮，泊莽莽与野草同死。\n原自往而径游兮，路壅绝而不通。\n欲循道而平驱兮，又未知其所从。\n然中路而迷惑兮，自压桉而学诵。\n性愚陋以褊浅兮，信未达乎从容。\n窃美申包胥之气盛兮，恐时世之不固。\n何时俗之工巧兮？\n灭规矩而改凿！独耿介而不随兮，原慕先圣之遗教。\n处浊世而显荣兮，非余心之所乐。\n与其无义而有名兮，宁穷处而守高。\n食不媮而为饱兮，衣不苟而为温。\n窃慕诗人之遗风兮，原讬志乎素餐。\n蹇充倔而无端兮，泊莽莽而无垠。\n无衣裘以御冬兮，恐溘死不得见乎阳春。\n靓杪秋之遥夜兮，心缭悷而有哀。\n春秋逴逴而日高兮，然惆怅而自悲。\n四时递来而卒岁兮，阴阳不可与俪偕。\n白日晼晚其将入兮，明月销铄而减毁。\n岁忽忽而遒尽兮，老冉冉而愈弛。\n心摇悦而日幸兮，然怊怅而无冀。\n中憯恻之凄怆兮，长太息而增欷。\n年洋洋以日往兮，老嵺廓而无处。\n事亹亹而觊进兮，蹇淹留而踌躇。\n何泛滥之浮云兮？\n猋壅蔽此明月。\n忠昭昭而原见兮，然霠曀而莫达。\n原皓日之显行兮，云蒙蒙而蔽之。\n窃不自聊而原忠兮，或黕点而污之。\n尧舜之抗行兮，瞭冥冥而薄天。\n何险巇之嫉妒兮？\n被以不慈之伪名。\n彼日月之照明兮，尚黯黮而有瑕。\n何况一国之事兮，亦多端而胶加。\n被荷裯之晏晏兮，然潢洋而不可带。\n既骄美而伐武兮，负左右之耿介。\n憎愠惀之修美兮，好夫人之慷慨。\n众踥蹀而日进兮，美超远而逾迈。\n农夫辍耕而容与兮，恐田野之芜秽。\n事緜緜而多私兮，窃悼后之危败。\n世雷同而炫曜兮，何毁誉之昧昧！\n今修饰而窥镜兮，后尚可以窜藏。\n愿寄言夫流星兮，羌倏忽而难当。\n卒壅蔽此浮云，下暗漠而无光。\n尧舜皆有所举任兮，故高枕而自适。\n谅无怨于天下兮，心焉取此怵惕？\n乘骐骥之浏浏兮，驭安用夫强策？\n谅城郭之不足恃兮，虽重介之何益？\n邅翼翼而无终兮，忳惛惛而愁约。\n生天地之若过兮，功不成而无嶜。\n原沉滞而不见兮，尚欲布名乎天下。\n然潢洋而不遇兮，直怐愗而自苦。\n莽洋洋而无极兮，忽翱翔之焉薄？\n国有骥而不知乘兮，焉皇皇而更索？\n宁戚讴于车下兮，桓公闻而知之。\n无伯乐之相善兮，今谁使乎誉之？\n罔流涕以聊虑兮，惟著意而得之。\n纷纯纯之愿忠兮，妒被离而鄣之。\n原赐不肖之躯而别离兮，放游志乎云中。\n乘精气之抟抟兮，骛诸神之湛湛。\n骖白霓之习习兮，历群灵之丰丰。\n左朱雀之茇茇兮，右苍龙之躣躣。\n属雷师之阗阗兮，通飞廉之衙衙。\n前轻辌之锵锵兮，后辎乘之从从。\n载云旗之委蛇兮，扈屯骑之容容。\n计专专之不可化兮，原遂推而为臧。\n赖皇天之厚德兮，还及君之无恙！"
  },
  {
    "id": "chuci#27",
    "title": "招魂",
    "author": "宋玉",
    "content": "朕幼清以廉洁兮，身服义而未沫。\n主此盛德兮，牵于俗而芜秽。\n上无所考此盛德兮，长离殃而愁苦。\n帝告巫阳曰：“有人在下，我欲辅之。魂魄离散，汝筮予之。”\n巫阳对曰：“掌梦！上帝其难从。若必筮予之，恐后之谢，不能复用。”\n巫阳焉乃下招曰：魂兮归来！去君之恒干，何为四方些？\n舍君之乐处，而离彼不祥些！魂兮归来！东方不可以讬些。\n长人千仞，惟魂是索些。\n十日代出，流金铄石些。\n彼皆习之，魂往必释些。\n归来兮！不可以讬些。\n魂兮归来！南方不可以止些。\n雕题黑齿，得人肉以祀，以其骨为醢些。\n蝮蛇蓁蓁，封狐千里些。\n雄虺九首，往来倏忽，吞人以益其心些。\n归来兮！不可久淫些。\n魂兮归来！西方之害，流沙千里些。\n旋入雷渊，爢散而不可止些。\n幸而得脱，其外旷宇些。\n赤蚁若象，玄蜂若壶些。\n五谷不生，丛菅是食些。\n其土烂人，求水无所得些。\n彷徉无所倚，广大无所极些。\n归来兮！恐自遗贼些。\n魂兮归来！北方不可以止些。\n增冰峨峨，飞雪千里些。\n归来兮！不可以久些。\n魂兮归来！君无上天些。\n虎豹九关，啄害下人些。\n一夫九首，拔木九千些。\n豺狼从目，往来侁侁些。\n悬人以嬉，投之深渊些。\n致命于帝，然后得瞑些。\n归来！往恐危身些。\n魂兮归来！君无下此幽都些。\n土伯九约，其角觺觺些。\n敦脄血拇，逐人伂駓駓些。\n参目虎首，其身若牛些。\n此皆甘人，归来！恐自遗灾些。\n魂兮归来！入修门些。\n工祝招君，背行先些。\n秦篝齐缕，郑绵络些。\n招具该备，永啸呼些。\n魂兮归来！反故居些。\n天地四方，多贼奸些。\n像设君室，静闲安些。\n高堂邃宇，槛层轩些。\n层台累榭，临高山些。\n网户朱缀，刻方连些。\n冬有穾厦，夏室寒些。\n川谷径复，流潺湲些。\n光风转蕙，泛崇兰些。\n经堂入奥，朱尘筵些。\n砥室翠翘，挂曲琼些。\n翡翠珠被，烂齐光些。\n蒻阿拂壁，罗帱张些。\n纂组绮缟，结琦璜些。\n室中之观，多珍怪些。\n兰膏明烛，华容备些。\n二八侍宿，射递代些。\n九侯淑女，多迅众些。\n盛鬋不同制，实满宫些。\n容态好比，顺弥代些。\n弱颜固植，謇其有意些。\n姱容修态，絚洞房些。\n蛾眉曼睩，目腾光些。\n靡颜腻理，遗视矊些。\n离榭修幕，侍君之闲些。\n悲帷翠帐，饰高堂些。\n红壁沙版，玄玉梁些。\n仰观刻桷，画龙蛇些。\n坐堂伏槛，临曲池些。\n芙蓉始发，杂芰荷些。\n紫茎屏风，文缘波些。\n文异豹饰，侍陂陁些。\n轩辌既低，步骑罗些。\n兰薄户树，琼木篱些。\n魂兮归来！何远为些？\n室家遂宗，食多方些。\n稻粢穱麦，挐黄梁些。\n大苦醎酸，辛甘行些。\n肥牛之腱，臑若芳些。\n和酸若苦，陈吴羹些。\n胹鳖炮羔，有柘浆些。\n鹄酸臇凫，煎鸿鸧些。\n露鸡臛蠵，厉而不爽些。\n粔籹蜜饵，有餦餭些。\n瑶浆蜜勺，实羽觞些。\n挫糟冻饮，酎清凉些。\n华酌既陈，有琼浆些。\n归来反故室，敬而无妨些。\n肴羞未通，女乐罗些。\n敶钟按鼓，造新歌些。\n《涉江》《采菱》，发《扬荷》些。\n美人既醉，朱颜酡些。\n嬉光眇视，目曾波些。\n被文服纤，丽而不奇些。\n长发曼鬋，艳陆离些。\n二八齐容，起郑舞些。\n衽若交竿，抚案下些。\n竽瑟狂会，搷鸣鼓些。\n宫庭震惊，发《激楚》些。\n吴歈蔡讴，奏大吕些。\n士女杂坐，乱而不分些。\n放敶组缨，班其相纷些。\n郑卫妖玩，来杂陈些。\n《激楚》之结，独秀先些。\n菎蔽象棋，有六簙些。\n分曹并进，遒相迫些。\n成枭而牟，呼五白些。\n晋制犀比，费白日些。\n铿钟摇簴，揳梓瑟些。\n娱酒不废，沈日夜些。\n兰膏明烛，华灯错些。\n结撰至思，兰芳假些。\n人有所极，同心赋些。\n酎饮尽欢，乐先故些。\n魂兮归来！反故居些。\n乱曰：献岁发春兮，汨吾南征。\n菉苹齐叶兮，白芷生。\n路贯庐江兮，左长薄。\n倚沼畦瀛兮，遥望博。\n青骊结驷兮，齐千乘。\n悬火延起兮，玄颜烝。\n步及骤处兮，诱骋先。\n抑骛若通兮，引车右还。\n与王趋梦兮，课后先。\n君王亲发兮，惮青兕。\n朱明承夜兮，时不可以淹。\n皋兰被径兮，斯路渐。\n湛湛江水兮，上有枫。\n目极千里兮，伤春心。\n魂兮归来，哀江南！"
  },
  {
    "id": "chuci#28",
    "title": "大招",
    "author": "景差",
    "content": "青春受谢，白日昭只。\n春气奋发，万物遽只。\n冥凌浃行，魂无逃只。\n魂魄归来！无远遥只。\n魂乎归来！无东无西，无南无北只。\n东有大海，溺水浟浟只。\n螭龙并流，上下悠悠只。\n雾雨淫淫，白皓胶只。\n魂乎无东！汤谷寂寥只。\n魂乎无南！南有炎火千里，蝮蛇蜒只。\n山林险隘，虎豹蜿只。\n鰅鳙短狐，王虺骞只。\n魂乎无南！蜮伤躬只\n魂乎无西！西方流沙，漭洋洋只。\n豕首纵目，被发鬤只。\n长爪踞牙，诶笑狂只。\n魂乎无西！多害伤只。\n魂乎无北！北有寒山，趠龙赩只。\n代水不可涉，深不可测只。\n天白颢颢，寒凝凝只。\n魂乎无往！盈北极只。\n魂魄归来！闲以静只。\n自恣荆楚，安以定只。\n逞志究欲，心意安只。\n穷身永乐，年寿延只。\n魂乎归来！乐不可言只。\n五谷六仞，设菰梁只。\n鼎臑盈望，和致芳只。\n内鸧鸽鹄，味豺羹只。\n魂乎归来！恣所尝只。\n鲜蠵甘鸡，和楚酪只。\n醢豚苦狗，脍苴蒪只。\n吴酸蒿蒌，不沾薄只。\n魂兮归来！恣所择只。\n炙鸹烝凫，煔鹑敶只。\n煎鰿膗雀，遽爽存只。\n魂乎归来！丽以先只。\n四酎并孰，不涩嗌只。\n清馨冻饮，不歠役只。\n吴醴白蘖，和楚沥只。\n魂乎归来！不遽惕只。\n代秦郑卫，鸣竽张只。\n伏戏《驾辩》，楚《劳商》只。\n讴和《扬阿》，赵萧倡只。\n魂乎归来！定空桑只。\n二八接舞，投诗赋只。\n叩钟调磬，娱人乱只。\n四上竞气，极声变只。\n魂乎归来！听歌譔只。\n朱唇皓齿，嫭以姱只。\n比德好闲，习以都只。\n丰肉微骨，调以娱只。\n魂乎归来！安以舒只。\n嫮目宜笑，娥眉曼只。\n容则秀雅，稚朱颜只。\n魂乎归来！静以安只。\n姱修滂浩，丽以佳只。\n曾颊倚耳，曲眉规只。\n滂心绰态，姣丽施只。\n小腰秀颈，若鲜卑只。\n魂乎归来！思怨移只。\n易中利心，以动作只。\n粉白黛黑，施芳泽只。\n长袂拂面，善留客只。\n魂乎归来！以娱昔只。\n青色直眉，美目媔只。\n靥辅奇牙，宜笑嘕只。\n丰肉微骨，体便娟只。\n魂乎归来！恣所便只。\n夏屋广大，沙堂秀只。\n南房小坛，观绝霤只。\n曲屋步壛，宜扰畜只。\n腾驾步游，猎春囿只。\n琼毂错衡，英华假只。\n茝兰桂树，郁弥路只。\n魂乎归来！恣志虑只。\n孔雀盈园，畜鸾皇只！\n鹍鸿群晨，杂鹙鸧只。\n鸿鹄代游，曼骕骦只。\n魂乎归来！凤凰翔只。\n曼泽怡面，血气盛只。\n永宜厥身，保寿命只。\n室家盈廷，爵禄盛只。\n魂乎归来！居室定只。\n接径千里，出若云只。\n三圭重侯，听类神只。\n察笃夭隐，孤寡存只。\n魂兮归来！正始昆只。\n田邑千畛，人阜昌只。\n美冒众流，德泽章只。\n先威后文，善美明只。\n魂乎归来！赏罚当只。\n名声若日，照四海只。\n德誉配天，万民理只。\n北至幽陵，南交阯只。\n西薄羊肠，东穷海只。\n魂乎归来！尚贤士只。\n发政献行，禁苛暴只。\n举杰压陛，诛讥罢只。\n直赢在位，近禹麾只。\n豪杰执政，流泽施只。\n魂乎来归！国家为只。\n雄雄赫赫，天德明只。\n三公穆穆，登降堂只。\n诸侯毕极，立九卿只。\n昭质既设，大侯张只。\n执弓挟矢，揖辞让只。\n魂乎来归！尚三王只。"
  },
  {
    "id": "chuci#29",
    "title": "惜誓",
    "author": "贾谊",
    "content": "惜余年老而日衰兮，岁忽忽而不反。\n登苍天而高举兮，历众山而日远。\n观江河之纡曲兮，离四海之沾濡。\n攀北极而一息兮，吸沆瀣以充虚。\n飞朱鸟使先驱兮，驾太一之象舆。\n苍龙蚴虬于左骖兮，白虎骋而为右騑。\n建日月以为盖兮，载玉女于后车。\n驰骛于杳冥之中兮，休息虖昆仑之墟。\n乐穷极而不厌兮，愿从容虖神明。\n涉丹水而驰骋兮，右大夏之遗风。\n黄鹄之一举兮，知山川之纡曲。\n再举兮，睹天地之圜方。\n临中国之众人兮，讬回飙乎尚羊。\n乃至少原之野兮，赤松、王乔皆在旁。\n二子拥瑟而调均兮，余因称乎清商。\n澹然而自乐兮，吸众气而翱翔。\n念我长生而久仙兮，不如反余之故乡。\n黄鹄后时而寄处兮，鸱枭群而制之。\n神龙失水而陆居兮，为蝼蚁之所裁。\n夫黄鹄神龙犹如此兮，况贤者之逢乱世哉。\n寿冉冉而日衰兮，固儃回而不息。\n俗流从而不止兮，众枉聚而矫直。\n或偷合而苟进兮，或隐居而深藏。\n苦称量之不审兮，同权概而就衡。\n或推迻而苟容兮，或直言之谔謣。\n伤诚是之不察兮，并纫茅丝以为索。\n方世俗之幽昏兮，眩白黑之美恶。\n放山渊之龟玉兮，相与贵夫砾石。\n梅伯数谏而至醢兮，来革顺志而用国。\n悲仁人之尽节兮，反为小人之所贼。\n比干忠谏而剖心兮，箕子被发而佯狂。\n水背流而源竭兮，木去根而不长。\n非重躯以虑难兮，惜伤身之无功。\n已矣哉！独不见夫鸾凤之高翔兮，乃集大皇之野。\n循四极而回周兮，见盛德而后下。\n彼圣人之神德兮，远浊世而自藏。\n使麒麟可得羁而系兮，又何以异虖犬羊？"
  },
  {
    "id": "chuci#30",
    "title": "招隐士",
    "author": "淮南小山",
    "content": "桂树丛生兮山之幽，偃蹇连蜷兮枝相缭。\n山气巄嵷兮石嵯峨，溪谷崭岩兮水曾波。\n猿狖群啸兮虎豹嗥，攀援桂枝兮聊淹留。\n王孙游兮不归，春草生兮萋萋。\n岁暮兮不自聊，蟪蛄鸣兮啾啾。\n坱兮轧，山曲岪，心淹留兮恫慌忽。\n罔兮沕，憭兮栗，虎豹穴。\n丛薄深林兮，人上栗。\n嵚岑埼礒兮，碅磳磈硊\n树轮相纠兮，林木茷骫。\n青莎杂树兮，薠草靃靡\n白鹿麏麚兮，或腾或倚。\n状貌崟崟兮峨峨，凄凄兮漇漇。\n猕猴兮熊罴，慕类兮以悲\n攀援桂枝兮聊淹留。\n虎豹斗兮熊罴咆，禽兽骇兮亡其曹。\n王孙兮归来，山中兮不可以久留。"
  },
  {
    "id": "chuci#31",
    "title": "七谏·初放",
    "author": "东方朔",
    "content": "平生于国兮，长于原野。\n言语讷譅兮，又无彊辅。\n浅智褊能兮，闻见又寡。\n数言便事兮，见怨门下。\n王不察其长利兮，卒见弃乎原野。\n伏念思过兮，无可改者。\n群众成朋兮，上浸以惑。\n巧佞在前兮，贤者灭息。\n尧、舜圣已没兮，孰为忠直？\n高山崔巍兮，水流汤汤。\n死日将至兮，与麋鹿同坑。\n块兮鞠，当道宿，举世皆然兮，余将谁告？\n斥逐鸿鹄兮，近习鸱枭，斩伐橘柚兮，列树苦桃。\n便娟之修竹兮，寄生乎江潭。\n上葳蕤而防露兮，下泠泠而来风。\n孰知其不合兮，若竹柏之异心。\n往者不可及兮，来者不可待。\n悠悠苍天兮，莫我振理。\n窃怨君之不寤兮，吾独死而后已。"
  },
  {
    "id": "chuci#32",
    "title": "七谏·沉江",
    "author": "东方朔",
    "content": "惟往古之得失兮，览私微之所伤。\n尧舜圣而慈仁兮，后世称而弗忘。\n齐桓失于专任兮，夷吾忠而名彰。\n晋献惑于㛤姬兮，申生孝而被殃。\n偃王行其仁义兮，荆文寤而徐亡。\n纣暴虐以失位兮，周得佐乎吕望。\n修往古以行恩兮，封比干之丘垄。\n贤俊慕而自附兮，日浸淫而合同。\n明法令而修理兮，兰芷幽而有芳。\n苦众人之妒予兮，箕子寤而佯狂。\n不顾地以贪名兮，心怫郁而内伤。\n联蕙芷以为佩兮，过鲍肆而失香。\n正臣端其操行兮，反离谤而见攘。\n世俗更而变化兮，伯夷饿于首阳。\n独廉洁而不容兮，叔齐久而逾明。\n浮云陈而蔽晦兮，使日月乎无光。\n忠臣贞而欲谏兮，谗谀毁而在旁。\n秋草荣其将实兮，微霜下而夜降。\n商风肃而害生兮，百草育而不长。\n众并谐以妒贤兮，孤圣特而易伤。\n怀计谋而不见用兮，岩穴处而隐藏。\n成功隳而不卒兮，子胥死而不葬。\n世从俗而变化兮，随风靡而成行。\n信直退而毁败兮，虚伪进而得当。\n追悔过之无及兮，岂尽忠而有功。\n废制度而不用兮，务行私而去公。\n终不变而死节兮，惜年齿之未央。\n将方舟而下流兮，冀幸君之发蒙。\n痛忠言之逆耳兮，恨申子之沉江。\n愿悉心之所闻兮，遭值君之不聪。\n不开寤而难道兮，不别横之与纵。\n听奸臣之浮说兮，绝国家之久长。\n灭规矩而不用兮，背绳墨之正方。\n离忧患而乃寤兮，若纵火于秋蓬。\n业失之而不救兮，尚何论乎祸凶。\n彼离畔而朋党兮，独行之士其何望？\n日渐染而不自知兮，秋毫微哉而变容。\n众轻积而折轴兮，原咎杂而累重。\n赴湘沅之流澌兮，恐逐波而复东。\n怀沙砾而自沉兮，不忍见君之蔽壅。"
  },
  {
    "id": "chuci#33",
    "title": "七谏·怨世",
    "author": "东方朔",
    "content": "世沉淖而难论兮，俗岒峨而㟥嵯。\n清泠泠而歼灭兮，溷湛湛而日多。\n枭鸮既以成群兮，玄鹤弭翼而屏移。\n蓬艾亲入御于床笫兮，马兰踸踔而日加。\n弃捐药芷与杜衡兮，余柰世之不知芳何？\n何周道之平易兮，然芜秽而险戏。\n高阳无故而委尘兮，唐虞点灼而毁议。\n谁使正其真是兮，虽有八师而不可为。\n皇天保其高兮，后土持其久。\n服清白以逍遥兮，偏与乎玄英异色。\n西施媞媞而不得见兮，嫫母勃屑而日侍。\n桂蠹不知所淹留兮，蓼虫不知徙乎葵菜。\n处湣湣之浊世兮，今安所达乎吾志。\n意有所载而远逝兮，固非众人之所识。\n骥踌躇于弊輂兮，遇孙阳而得代。\n吕望穷困而不聊生兮，遭周文而舒志。\n宁戚饭牛而商歌兮，桓公闻而弗置。\n路室女之方桑兮，孔子过之以自侍。\n吾独乖剌而无当兮，心悼怵而耄思。\n思比干之恲恲兮，哀子胥之慎事。\n悲楚人之和氏兮，献宝玉以为石。\n遇厉武之不察兮，羌两足以毕斮。\n小人之居势兮，视忠正之何若？\n改前圣之法度兮，喜嗫嚅而妄作。\n亲谗谀而疏贤圣兮，讼谓闾娵为丑恶。\n愉近习而蔽远兮，孰知察其黑白？\n卒不得效其心容兮，安眇眇而无所归薄。\n专精爽以自明兮，晦冥冥而壅蔽。\n年既已过太半兮，然埳轲而留滞。\n欲高飞而远集兮，恐离罔而灭败。\n独冤抑而无极兮，伤精神而寿夭。\n皇天既不纯命兮，余生终无所依。\n愿自沉于江流兮，绝横流而径逝。\n宁为江海之泥涂兮，安能久见此浊世？"
  },
  {
    "id": "chuci#34",
    "title": "七谏·怨思",
    "author": "东方朔",
    "content": "贤士穷而隐处兮，廉方正而不容。\n子胥谏而靡躯兮，比干忠而剖心。\n子推自割而飤君兮，德日忘而怨深。\n行明白而曰黑兮，荆棘聚而成林。\n江离弃于穷巷兮，蒺藜蔓乎东厢。\n贤者蔽而不见兮，谗谀进而相朋。\n枭鸮并进而俱鸣兮，凤皇飞而高翔。\n原壹往而径逝兮，道壅绝而不通。"
  },
  {
    "id": "chuci#35",
    "title": "七谏·自悲",
    "author": "东方朔",
    "content": "居愁懃其谁告兮，独永思而忧悲。\n内自省而不惭兮，操愈坚而不衰。\n隐三年而无决兮，岁忽忽其若颓。\n怜余身不足以卒意兮，冀一见而复归。\n哀人事之不幸兮，属天命而委之咸池。\n身被疾而不闲兮，心沸热其若汤。\n冰炭不可以相并兮，吾固知乎命之不长。\n哀独苦死之无乐兮，惜予年之未央。\n悲不反余之所居兮，恨离予之故乡。\n鸟兽惊而失群兮，犹高飞而哀鸣。\n狐死必首丘兮，夫人孰能不反其真情？\n故人疏而日忘兮，新人近而俞好。\n莫能行于杳冥兮，孰能施于无报？\n苦众人之皆然兮，乘回风而远游。\n凌恒山其若陋兮，聊愉娱以忘忧。\n悲虚言之无实兮，苦众口之铄金。\n过故乡而一顾兮，泣歔欷而沾衿。\n厌白玉以为面兮，怀琬琰以为心。\n邪气入而感内兮，施玉色而外淫。\n何青云之流澜兮，微霜降之蒙蒙。\n徐风至而徘徊兮，疾风过之汤汤。\n闻南籓乐而欲往兮，至会稽而且止。\n见韩众而宿之兮，问天道之所在？\n借浮云以送予兮，载雌霓而为旌。\n驾青龙以驰骛兮，班衍衍之冥冥。\n忽容容其安之兮，超慌忽其焉如？\n苦众人之难信兮，愿离群而远举。\n登峦山而远望兮，好桂树之冬荣。\n观天火之炎炀兮，听大壑之波声。\n引八维以自道兮，含沆瀣以长生。\n居不乐以时思兮，食草木之秋实。\n饮菌若之朝露兮，构桂木而为室。\n杂橘柚以为囿兮，列新夷与椒桢。\n鹍鹤孤而夜号兮，哀居者之诚贞。"
  },
  {
    "id": "chuci#36",
    "title": "七谏·哀命",
    "author": "东方朔",
    "content": "哀时命之不合兮，伤楚国之多忧。\n内怀情之洁白兮，遭乱世而离尤。\n恶耿介之直行兮，世溷浊而不知。\n何君臣之相失兮，上沅湘而分离。\n测汨罗之湘水兮，知时固而不反。\n伤离散之交乱兮，遂侧身而既远。\n处玄舍之幽门兮，穴岩石而窟伏。\n从水蛟而为徙兮，与神龙乎休息。\n何山石之崭岩兮，灵魂屈而偃蹇。\n含素水而蒙深兮，日眇眇而既远。\n哀形体之离解兮，神罔两而无舍。\n惟椒兰之不反兮，魂迷惑而不知路。\n愿无过之设行兮，虽灭没之自乐。\n痛楚国之流亡兮，哀灵修之过到。\n固时俗之溷浊兮，志瞀迷而不知路。\n念私门之正匠兮，遥涉江而远去。\n念女媭之婵媛兮，涕泣流乎于悒。\n我决死而不生兮，虽重追吾何及。\n戏疾濑之素水兮，望高山之蹇产。\n哀高丘之赤岸兮，遂没身而不反。"
  },
  {
    "id": "chuci#37",
    "title": "七谏·谬谏",
    "author": "东方朔",
    "content": "怨灵修之浩荡兮，夫何执操之不固？\n悲太山之为隍兮，孰江河之可涸？\n愿承闲而效志兮，恐犯忌而干讳。\n卒抚情以寂寞兮，然怊怅而自悲。\n玉与石其同匮兮，贯鱼眼与珠玑。\n驽骏杂而不分兮，服罢牛而骖骥。\n年滔滔而自远兮，寿冉冉而愈衰。\n心悇憛而烦冤兮，蹇超摇而无冀。\n固时俗之工巧兮，灭规矩而改错。\n郤骐骥而不乘兮，策驽骀而取路。\n当世岂无骐骥兮，诚无王良之善驭。\n见执辔者非其人兮，故驹跳而远去。\n不量凿而正枘兮，恐矩矱之不同。\n不论世而高举兮，恐操行之不调。\n弧弓弛而不张兮，孰云知其所至？\n无倾危之患难兮，焉知贤士之所死？\n俗推佞而进富兮，节行张而不著。\n贤良蔽而不群兮，朋曹比而党誉。\n邪说饰而多曲兮，正法弧而不公。\n直士隐而避匿兮，谗谀登乎明堂。\n弃彭咸之娱乐兮，灭巧倕之绳墨。\n菎蕗杂于黀蒸兮，机蓬矢以射革。\n驾蹇驴而无策兮，又何路之能极？\n以直针而为钓兮，又何鱼之能得？\n伯牙之绝弦兮，无锺子期而听之。\n和抱璞而泣血兮，安得良工而剖之？\n同音者相和兮，同类者相似。\n飞鸟号其群兮，鹿鸣求其友。\n故叩宫而宫应兮，弹角而角动。\n虎啸而谷风至兮，龙举而景云往。\n音声之相和兮，言物类之相感也。\n夫方圜之异形兮，势不可以相错。\n列子隐身而穷处兮，世莫可以寄讬。\n众鸟皆有行列兮，凤独翔翔而无所薄。\n经浊世而不得志兮，愿侧身岩穴而自讬。\n欲阖口而无言兮，尝被君之厚德。\n独便悁而怀毒兮，愁郁郁之焉极？\n念三年之积思兮，愿壹见而陈辞。\n不及君而骋说兮，世孰可为明之？\n身寝疾而日愁兮，情沉抑而不扬。\n众人莫可与论道兮，悲精神之不通。\n乱曰：鸾皇孔凤日以远兮，畜凫驾鹅。\n鸡鹜满堂坛兮，鼍黾游乎华池。\n要褭奔亡兮，腾驾橐驼。\n铅刀进御兮，遥弃太阿。\n拔搴玄芝兮，列树芋荷。\n橘柚萎枯兮，苦李旖旎。\n甂瓯登于明堂兮，周鼎潜潜乎深渊。\n自古而固然兮，吾又何怨乎今之人。"
  },
  {
    "id": "chuci#38",
    "title": "哀时命",
    "author": "庄忌",
    "content": "哀时命之不及古人兮，夫何予生之不遘时！\n往者不可扳援兮，徕者不可与期。\n志憾恨而不逞兮，杼中情而属诗。\n夜炯炯而不寐兮，怀隐忧而历兹。\n心郁郁而无告兮，众孰可与深谋！\n欿愁悴而委惰兮，老冉冉而逮之。\n居处愁以隐约兮，志沉抑而不扬。\n道壅塞而不通兮，江河广而无梁。\n愿至昆仑之悬圃兮，采锺山之玉英。\n揽瑶木之橝枝兮，望阆风之板桐。\n弱水汩其为难兮，路中断而不通。\n势不能凌波以径度兮，又无羽翼而高翔。\n然隐悯而不达兮，独徙倚而彷徉。\n怅惝罔以永思兮，心纡轸而增伤。\n倚踌躇以淹留兮，日饥馑而绝粮。\n廓抱景而独倚兮，超永思乎故乡。\n廓落寂而无友兮，谁可与玩此遗芳？\n白日晼晼其将入兮，哀余寿之弗将。\n车既弊而马罢兮，蹇邅徊而不能行。\n身既不容于浊世兮，不知进退之宜当。\n冠崔嵬而切云兮，剑淋离而从横。\n衣摄叶以储与兮，左袪挂于榑桑\n右衽拂于不周兮，六合不足以肆行。\n上同凿枘于伏戏兮，下合矩矱于虞唐。\n原尊节而式高兮，志犹卑夫禹汤。\n虽知困其不改操兮，终不以邪枉害方。\n世并举而好朋兮，壹斗斛而相量。\n众比周以肩迫兮，贤者远而隐藏。\n为凤皇作鹑笼兮，虽翕翅其不容。\n灵皇其不寤知兮，焉陈词而效忠。\n俗嫉妒而蔽贤兮，孰知余之从容？\n愿舒志而抽冯兮，庸讵知其吉凶？\n璋珪杂于甑窐兮，陇廉与孟娵同宫。\n举世以为恒俗兮，固将愁苦而终穷。\n幽独转而不寐兮，惟烦懑而盈匈。\n魂眇眇而驰骋兮，心烦冤之忡忡。\n志欿憾而不憺兮，路幽昧而甚难。\n块独守此曲隅兮，然欿切而永叹。\n愁修夜而宛转兮，气涫沸其若波。\n握剞劂而不用兮，操规矩而无所施。\n骋骐骥于中庭兮，焉能极夫远道？\n置援狖于棂槛兮，夫何以责其捷巧？\n驷跛鳖而上山兮，吾固知其不能升。\n释管晏而任臧获兮，何权衡之能称？\n箟簬杂于黀蒸兮，机蓬矢以射革。\n负檐荷以丈尺兮，欲伸要而不可得。\n外迫胁于机臂兮，上牵联于矰隿。\n肩倾侧而不容兮，固陿腹而不得息。\n务光自投于深渊兮，不获世之尘垢。\n孰魁摧之可久兮，愿退身而穷处。\n凿山楹而为室兮，下被衣于水渚。\n雾露蒙蒙其晨降兮，云依斐而承宇。\n虹霓纷其朝霞兮，夕淫淫而淋雨。\n怊茫茫而无归兮，怅远望此旷野。\n下垂钓于溪谷兮，上要求于仙者。\n与赤松而结友兮，比王侨而为耦。\n使枭杨先导兮，白虎为之前后。\n浮云雾而入冥兮，骑白鹿而容与。\n魂眐眐以寄独兮，汨徂往而不归。\n处卓卓而日远兮，志浩荡而伤怀。\n鸾凤翔于苍云兮，故矰缴而不能加。\n蛟龙潜于旋渊兮，身不挂于罔罗。\n知贪饵而近死兮，不如下游乎清波。\n宁幽隐以远祸兮，孰侵辱之可为。\n子胥死而成义兮，屈原沉于汨罗。\n虽体解其不变兮，岂忠信之可化。\n志怦怦而内直兮，履绳墨而不颇。\n执权衡而无私兮，称轻重而不差。\n摡尘垢之枉攘兮，除秽累而反真。\n形体白而质素兮，中皎洁而淑清。\n时猒饫而不用兮，且隐伏而远身。\n聊窜端而匿迹兮，嗼寂默而无声。\n独便悁而烦毒兮，焉发愤而筊抒。\n时暧暧其将罢兮，遂闷叹而无名。\n伯夷死于首阳兮，卒夭隐而不荣。\n太公不遇文王兮，身至死而不得逞。\n怀瑶象而佩琼兮，愿陈列而无正。\n生天坠之若过兮，忽烂漫而无成。\n邪气袭余之形体兮，疾憯怛而萌生。\n原壹见阳春之白日兮，恐不终乎永年。"
  },
  {
    "id": "chuci#39",
    "title": "九怀·匡机",
    "author": "王褒",
    "content": "极运兮不中，来将屈兮困穷。\n余深愍兮惨怛，愿一列兮无从。\n乘日月兮上征，顾游心兮鄗酆。\n弥览兮九隅，彷徨兮兰宫。\n芷闾兮药房，奋摇兮众芳。\n菌阁兮蕙楼，观道兮从横。\n宝金兮委积，美玉兮盈堂。\n桂水兮潺湲，扬流兮洋洋。\n蓍蔡兮踊跃，孔鹤兮回翔。\n抚槛兮远望，念君兮不忘。\n怫郁兮莫陈，永怀兮内伤。"
  },
  {
    "id": "chuci#40",
    "title": "九怀·通路",
    "author": "王褒",
    "content": "天门兮墬户，孰由兮贤者？\n无正兮溷厕，怀德兮何睹？\n假寐兮愍斯，谁可与兮寤语？\n痛凤兮远逝，畜鴳兮近处。\n鲸鱏兮幽潜，从虾兮游陼。\n乘虬兮登阳，载象兮上行。\n朝发兮葱岭，夕至兮明光。\n北饮兮飞泉，南采兮芝英。\n宣游兮列宿，顺极兮彷徉。\n红采兮骍衣，翠缥兮为裳。\n舒佩兮綝纚，竦余剑兮干将。\n腾蛇兮后从，飞駏兮步旁。\n微观兮玄圃，览察兮瑶光。\n启匮兮探䇲，悲命兮相当。\n纫蕙兮永辞，将离兮所思。\n浮云兮容与，道余兮何之？\n远望兮仟眠，闻雷兮阗阗。\n阴忧兮感余，惆怅兮自怜。"
  },
  {
    "id": "chuci#41",
    "title": "九怀·危俊",
    "author": "王褒",
    "content": "林不容兮鸣蜩，余何留兮中州？\n陶嘉月兮总驾，搴玉英兮自修。\n结荣茝兮逶逝，将去烝兮远游。\n径岱土兮魏阙，历九曲兮牵牛。\n聊假日兮相佯，遗光燿兮周流。\n望太一兮淹息，纡余辔兮自休。\n晞白日兮皎皎，弥远路兮悠悠。\n顾列孛兮缥缥，观幽云兮陈浮。\n钜宝迁兮砏磤，雉咸雊兮相求。\n泱莽莽兮究志，惧吾心兮㤽㤽。\n步余马兮飞柱，览可与兮匹俦。\n卒莫有兮纤介，永余思兮怞怞。"
  },
  {
    "id": "chuci#42",
    "title": "九怀·昭世",
    "author": "王褒",
    "content": "世溷兮冥昏，违君兮归真。\n乘龙兮偃蹇，高回翔兮上臻。\n袭英衣兮缇䌌，披华裳兮芳芬。\n登羊角兮扶舆，浮云漠兮自娱。\n握神精兮雍容，与神人兮相胥。\n流星坠兮成雨，进瞵盼兮上丘墟。\n览旧邦兮滃郁，余安能兮久居。\n志怀逝兮心懰栗，纡余辔兮踌躇。\n闻素女兮微歌，听王后兮吹竽。\n魂凄怆兮感哀，肠回回兮盘纡。\n抚余佩兮缤纷，高太息兮自怜。\n使祝融兮先行，令昭明兮开门。\n驰六蛟兮上征，竦余驾兮入冥。\n历九州兮索合，谁可与兮终生。\n忽反顾兮西囿，睹轸丘兮崎倾。\n横垂涕兮泫流，悲余后兮失灵。"
  },
  {
    "id": "chuci#43",
    "title": "九怀·尊嘉",
    "author": "王褒",
    "content": "季春兮阳阳，列草兮成行。\n余悲兮兰生，委积兮从横。\n江离兮遗捐，辛夷兮挤臧。\n伊思兮往古，亦多兮遭殃。\n伍胥兮浮江，屈子兮沉湘。\n运余兮念兹，心内兮怀伤。\n望淮兮沛沛，滨流兮则逝。\n榜舫兮下流，东注兮磕磕。\n蛟龙兮导引，文鱼兮上濑。\n抽蒲兮陈坐，援芙蕖兮为盖。\n水跃兮余旌，继以兮微蔡。\n云旗兮电骛，倏忽兮容裔。\n河伯兮开门，迎余兮欢欣。\n顾念兮旧都，怀恨兮艰难。\n窃哀兮浮萍，泛淫兮无根。"
  },
  {
    "id": "chuci#44",
    "title": "九怀·蓄英",
    "author": "王褒",
    "content": "秋风兮萧萧，舒芳兮振条。\n微霜兮眇眇，病殀兮鸣蜩。\n玄鸟兮辞归，飞翔兮灵丘。\n望谿谷兮滃郁，熊罴兮呴嗥。\n唐虞兮不存，何故兮久留？\n临渊兮汪洋，顾林兮忽荒。\n修余兮袿衣，骑霓兮南上。\n乘云兮回回，亹亹兮自强。\n将息兮兰皋，失志兮悠悠。\n蒶蕴兮霉黧，思君兮无聊。\n身去兮意存，怆恨兮怀愁。"
  },
  {
    "id": "chuci#45",
    "title": "九怀·思忠",
    "author": "王褒",
    "content": "登九灵兮游神，静女歌兮微晨。\n悲皇丘兮积葛，众体错兮交纷。\n贞枝抑兮枯槁，枉车登兮庆云。\n感余志兮惨栗，心怆怆兮自怜。\n驾玄螭兮北征，向吾路兮葱岭。\n连五宿兮建旄，扬氛气兮为旌。\n历广漠兮驰骛，览中国兮冥冥。\n玄武步兮水母，与吾期兮南荣。\n登华盖兮乘阳，聊逍遥兮播光。\n抽库娄兮酌醴，援瓟瓜兮接粮。\n毕休息兮远逝，发玉轫兮西行。\n惟时俗兮疾正，弗可久兮此方。\n寤辟摽兮永思，心怫郁兮内伤。"
  },
  {
    "id": "chuci#46",
    "title": "九怀·陶壅",
    "author": "王褒",
    "content": "览杳杳兮世惟，余惆怅兮何归。\n伤时俗兮溷乱，将奋翼兮高飞。\n驾八龙兮连蜷，建虹旌兮威夷。\n观中宇兮浩浩，纷翼翼兮上跻。\n浮溺水兮舒光，淹低佪兮京沶。\n屯余车兮索友，睹皇公兮问师。\n道莫贵兮归真，羡余术兮可夷。\n吾乃逝兮南娭，道幽路兮九疑。\n越炎火兮万里，过万首兮嶷嶷。\n济江海兮蝉蜕，绝北梁兮永辞。\n浮云郁兮昼昏，霾土忽兮塺塺。\n息阳城兮广夏，衰色罔兮中怠。\n意晓阳兮燎寤，乃自诊兮在兹。\n思尧舜兮袭兴，幸咎繇兮获谋。\n悲九州兮靡君，抚轼叹兮作诗。"
  },
  {
    "id": "chuci#47",
    "title": "九怀·株昭",
    "author": "王褒",
    "content": "悲哉于嗟兮，心内切磋。\n款冬而生兮，凋彼叶柯。\n瓦砾进宝兮，捐弃随和。\n铅刀厉御兮，顿弃太阿。\n骥垂两耳兮，中坂蹉跎。\n蹇驴服驾兮，无用日多。\n修洁处幽兮，贵宠沙劘。\n凤皇不翔兮，鹑鴳飞扬。\n乘虹骖蜺兮，载云变化。\n焦明开路兮，后属青蛇。\n步骤桂林兮，超骧卷阿。\n丘陵翔儛兮，谿谷悲歌。\n神章灵篇兮，赴曲相和。\n余私娱兹兮，孰哉复加。\n还顾世俗兮，坏败罔罗。\n卷佩将逝兮，涕流滂沲。\n乱曰：皇门开兮照下土，株秽除兮兰芷睹。\n四佞放兮后得禹，圣舜摄兮昭尧绪，孰能若兮原为辅。"
  },
  {
    "id": "chuci#48",
    "title": "九叹·逢纷",
    "author": "刘向",
    "content": "伊伯庸之末胄兮，谅皇直之屈原。\n云余肇祖于高阳兮，惟楚怀之婵连。\n原生受命于贞节兮，鸿永路有嘉名。\n齐名字于天地兮，并光明于列星。\n吸精粹而吐氛浊兮，横邪世而不取容。\n行叩诚而不阿兮，遂见排而逢谗。\n后听虚而黜实兮，不吾理而顺情。\n肠愤悁而含怒兮，志迁蹇而左倾。\n心戃慌其不我与兮，躬速速其不吾亲。\n辞灵修而陨志兮，吟泽畔之江滨。\n椒桂罗以颠覆兮，有竭信而归诚。\n谗夫蔼蔼而漫著兮，曷其不舒予情？\n始结言于庙堂兮，信中涂而叛之。\n怀兰蕙与衡芷兮，行中野而散之。\n声哀哀而怀高丘兮，心愁愁而思旧邦。\n愿承闲而自恃兮，径淫曀而道壅。\n颜霉黧以沮败兮，精越裂而衰耄。\n裳襜襜而含风兮，衣纳纳而掩露。\n赴江湘之湍流兮，顺波凑而下降。\n徐徘徊于山阿兮，飘风来之汹汹。\n驰余车兮玄石，步余马兮洞庭。\n平明发兮苍梧，夕投宿兮石城。\n芙蓉盖而菱华车兮，紫贝阙而玉堂。\n薜荔饰而陆离荐兮，鱼鳞衣而白蜺裳。\n登逢龙而下陨兮，违故都之漫漫。\n思南郢之旧俗兮，肠一夕而九运。\n扬流波之潢潢兮，体溶溶而东回。\n心怊怅以永思兮，意晻晻而日颓。\n白露纷以涂涂兮，秋风浏以萧萧。\n身永流而不还兮，魂长逝而常愁。\n叹曰：\n譬彼流水纷扬磕兮，波逢汹涌濆壅滂兮。\n揄扬涤荡飘流陨往触崟石兮，龙卬脟圈缭戾宛转阻相薄兮，\n遭纷逢凶蹇离尤兮，垂文扬采遗将来兮。"
  },
  {
    "id": "chuci#49",
    "title": "九叹·离世",
    "author": "刘向",
    "content": "灵怀其不吾知兮，灵怀其不吾闻。\n就灵怀之皇祖兮，愬灵怀之鬼神。\n灵怀曾不吾与兮，即听夫人之谀辞。\n余辞上参于天坠兮，旁引之于四时。\n指日月使延照兮，抚招摇以质正。\n立师旷俾端辞兮，命咎繇使并听。\n兆出名曰正则兮，卦发字曰灵均。\n余幼既有此鸿节兮，长愈固而弥纯。\n不从俗而诐行兮，直躬指而信志。\n不枉绳以追曲兮，屈情素以从事。\n端余行其如玉兮，述皇舆之踵迹。\n群阿容以晦光兮，皇舆覆以幽辟。\n舆中涂以回畔兮，驷马惊而横奔。\n执组者不能制兮，必折轭而摧辕。\n断镳衔以驰骛兮，暮去次而敢止。\n路荡荡其无人兮，遂不御乎千里。\n身衡陷而下沉兮，不可获而复登。\n不顾身之卑贱兮，惜皇舆之不兴。\n出国门而端指兮，冀壹寤而锡还。\n哀仆夫之坎毒兮，屡离忧而逢患。\n九年之中不吾反兮，思彭咸之水游。\n惜师延之浮渚兮，赴汨罗之长流。\n遵江曲之逶移兮，触石埼而衡游。\n波澧澧而扬浇兮，顺长濑之浊流。\n凌黄沱而下低兮，思还流而复反。\n玄舆驰而并集兮，身容与而日远。\n棹舟杭以横濿兮，济湘流而南极。\n立江界而长吟兮，愁哀哀而累息。\n情慌忽以忘归兮，神浮游以高历。\n心蛩蛩而怀顾兮，魂眷眷而独逝。\n叹曰：\n余思旧邦心依违兮，日暮黄昏羌幽悲兮，\n去郢东迁余谁慕兮，谗夫党旅其以兹故兮，\n河水淫淫情所愿兮，顾瞻郢路终不返兮。"
  },
  {
    "id": "chuci#50",
    "title": "九叹·怨思",
    "author": "刘向",
    "content": "惟郁郁之忧毒兮，志坎壈而不违。\n身憔悴而考旦兮，日黄昏而长悲。\n闵空宇之孤子兮，哀枯杨之冤雏。\n孤雌吟于高墉兮，鸣鸠栖于桑榆。\n玄蝯失于潜林兮，独偏弃而远放。\n征夫劳于周行兮，处妇愤而长望。\n申诚信而罔违兮，情素洁于纽帛。\n光明齐于日月兮，文采耀燿于玉石。\n伤压次而不发兮，思沉抑而不扬。\n芳懿懿而终败兮，名靡散而不彰。\n背玉门以奔骛兮，蹇离尤而干诟。\n若龙逢之沉首兮，王子比干之逢醢。\n念社稷之几危兮，反为雠而见怨。\n思国家之离沮兮，躬获愆而结难。\n若青蝇之伪质兮，晋骊姬之反情。\n恐登阶之逢殆兮，故退伏于末庭。\n孽臣之号咷兮，本朝芜而不治。\n犯颜色而触谏兮，反蒙辜而被疑。\n菀蘼芜与菌若兮，渐藁本于洿渎。\n淹芳芷于腐井兮，弃鸡骇于筐簏。\n执棠谿以刜蓬兮，秉干将以割肉。\n筐泽泻以豹鞟兮，破荆和以继筑。\n时溷浊犹未清兮，世殽乱犹未察。\n欲容与以俟时兮，惧年岁之既晏。\n顾屈节以从流兮，心巩巩而不夷。\n宁浮沅而驰骋兮，下江湘以邅回。\n叹曰：\n山中槛槛余伤怀兮，征夫皇皇其孰依兮，\n经营原野杳冥冥兮，乘骐骋骥舒吾情兮，\n归骸旧邦莫谁语兮，长辞远逝乘湘去兮。"
  },
  {
    "id": "chuci#51",
    "title": "九叹·远逝",
    "author": "刘向",
    "content": "志隐隐而郁怫兮，愁独哀而冤结。\n肠纷纭以缭转兮，涕渐渐其若屑。\n情慨慨而长怀兮，信上皇而质正。\n合五岳与八灵兮，讯九鬿与六神。\n指列宿以白情兮，诉五帝以置辞。\n北斗为我折中兮，太一为余听之。\n云服阴阳之正道兮，御后土之中和。\n佩苍龙之蚴虬兮，带隐虹之逶蛇。\n曳彗星之皓旰兮，抚朱爵与鵔鸃。\n游清灵之飒戾兮，服云衣之披披。\n杖玉策与朱旗兮，垂明月之玄珠。\n举霓旌之墆翳兮，建黄纁之总旄。\n躬纯粹而罔愆兮，承皇考之妙仪。\n惜往事之不合兮，横汨罗而下沥。\n乘隆波而南渡兮，逐江湘之顺流。\n赴阳侯之潢洋兮，下石濑而登洲。\n陆魁堆以蔽视兮，云冥冥而暗前。\n山峻高以无垠兮，遂曾闳而迫身。\n雪雰雰而薄木兮，云霏霏而陨集。\n阜隘狭而幽险兮，石㟥嵯以翳日。\n悲故乡而发忿兮，去余邦之弥久。\n背龙门而入河兮，登大坟而望夏首。\n横舟航而济湘兮，耳聊啾而戃慌。\n波淫淫而周流兮，鸿溶溢而滔荡。\n路曼曼其无端兮，周容容而无识。\n引日月以指极兮，少须臾而释思。\n水波远以冥冥兮，眇不睹其东西。\n顺风波以南北兮，雾宵晦以纷纷。\n日杳杳以西颓兮，路长远而窘迫。\n欲酌醴以娱忧兮，蹇骚骚而不释。\n叹曰：\n飘风蓬龙埃坲坲兮，草木摇落时槁悴兮，\n遭倾遇祸不可救兮，长吟永欷涕究究兮，\n舒情陈诗冀以自免兮，颓流下陨身日远兮。"
  },
  {
    "id": "chuci#52",
    "title": "九叹·惜贤",
    "author": "刘向",
    "content": "览屈氏之离骚兮，心哀哀而怫郁。\n声嗷嗷以寂寥兮，顾仆夫之憔悴。\n拨谄谀而匡邪兮，切淟涊之流俗。\n荡渨涹之奸咎兮，夷蠢蠢之溷浊。\n怀芬香而挟蕙兮，佩江蓠之婓婓。\n握申椒与杜若兮，冠浮云之峨峨。\n登长陵而四望兮，览芷圃之蠡蠡。\n游兰皋与蕙林兮，睨玉石之㟥嵯。\n扬精华以炫燿兮，芳郁渥而纯美。\n结桂树之旖旎兮，纫荃蕙与辛夷。\n芳若兹而不御兮，捐林薄而菀死。\n驱子侨之奔走兮，申徒狄之赴渊。\n若由夷之纯美兮，介子推之隐山。\n晋申生之离殃兮，荆和氏之泣血。\n吴申胥之抉眼兮，王子比干之横废。\n欲卑身而下体兮，心隐恻而不置。\n方圜殊而不合兮，钩绳用而异态。\n欲俟时于须臾兮，日阴曀其将暮。\n时迟迟其日进兮，年忽忽而日度。\n妄周容而入世兮，内距闭而不开。\n俟时风之清激兮，愈氛雾其如塺。\n进雄鸠之耿耿兮，谗介介而蔽之。\n默顺风以偃仰兮，尚由由而进之。\n心懭悢以冤结兮，情舛错以曼忧。\n搴薜荔于山野兮，采撚支于中洲。\n望高丘而叹涕兮，悲吸吸而长怀。\n孰契契而委栋兮，日晻晻而下颓。\n叹曰：\n江湘油油长流汩兮，挑揄扬汰荡迅疾兮。\n忧心展转愁怫郁兮，冤结未舒长隐忿兮，\n丁时逢殃可奈何兮，劳心悁悁涕滂沱兮。"
  },
  {
    "id": "chuci#53",
    "title": "九叹·忧苦",
    "author": "刘向",
    "content": "悲余心之悁悁兮，哀故邦之逢殃。\n辞九年而不复兮，独茕茕而南行。\n思余俗之流风兮，心纷错而不受。\n遵野莽以呼风兮，步从容于山廋。\n巡陆夷之曲衍兮，幽空虚以寂寞。\n倚石岩以流涕兮，忧憔悴而无乐。\n登巑岏以长企兮，望南郢而闚之。\n山修远其辽辽兮，涂漫漫其无时。\n听玄鹤之晨鸣兮，于高冈之峨峨。\n独愤积而哀娱兮，翔江洲而安歌。\n三鸟飞以自南兮，览其志而欲北。\n原寄言于三鸟兮，去飘疾而不可得。\n欲迁志而改操兮，心纷结其未离。\n外彷徨而游览兮，内恻隐而含哀。\n聊须臾以时忘兮，心渐渐其烦错。\n原假簧以舒忧兮，志纡郁其难释。\n叹《离骚》以扬意兮，犹未殚于《九章》。\n长嘘吸以于悒兮，涕横集而成行。\n伤明珠之赴泥兮，鱼眼玑之坚藏。\n同驽骡与乘驵兮，杂斑駮与阘茸。\n葛藟蔂于桂树兮，鸱鸮集于木兰。\n偓促谈于廊庙兮，律魁放乎山间。\n恶虞氏之箫《韶》兮，好遗风之《激楚》。\n潜周鼎于江淮兮，爨土鬵于中宇。\n且人心之持旧兮，而不可保长。\n邅彼南道兮，征夫宵行。\n思念郢路兮，还顾睠睠。\n涕流交集兮，泣下涟涟。\n叹曰：\n登山长望中心悲兮，菀彼青青泣如颓兮，\n留思北顾涕渐渐兮，折锐摧矜凝泛滥兮，\n念我茕茕魂谁求兮，仆夫慌悴散若流兮。"
  },
  {
    "id": "chuci#54",
    "title": "九叹·愍命",
    "author": "刘向",
    "content": "昔皇考之嘉志兮，喜登能而亮贤。\n情纯洁而罔薉兮，姿盛质而无愆。\n放佞人与谄谀兮，斥谗夫与便嬖。\n亲忠正之悃诚兮，招贞良与明智。\n心溶溶其不可量兮，情澹澹其若渊。\n回邪辟而不能入兮，诚原藏而不可迁。\n逐下袟于后堂兮，迎虙妃于伊雒。\n刜谗贼于中廇兮，选吕管于榛薄。\n丛林之下无怨士兮，江河之畔无隐夫。\n三苗之徒以放逐兮，伊皋之伦以充庐。\n今反表以为里兮，颠裳以为衣。\n戚宋万于两楹兮，废周邵于遐夷。\n却骐骥以转运兮，腾驴骡以驰逐。\n蔡女黜而出帷兮，戎妇入而彩绣服。\n庆忌囚于阱室兮，陈不占战而赴围。\n破伯牙之号钟兮，挟人筝而弹纬。\n藏瑉石于金匮兮，捐赤瑾于中庭。\n韩信蒙于介胄兮，行夫将而攻城。\n莞芎弃于泽洲兮，瓟瓥蠹于筐簏。\n麒麟奔于九皋兮，熊罴群而逸囿。\n折芳枝与琼华兮，树枳棘与薪柴。\n掘荃蕙与射干兮，耘藜藿与蘘荷。\n惜今世其何殊兮，远近思而不同。\n或沉沦其无所达兮，或清激其无所通。\n哀余生之不当兮，独蒙毒而逢尤。\n虽謇謇以申志兮，君乖差而屏之。\n诚惜芳之菲菲兮，反以兹为腐也。\n怀椒聊之蔎蔎兮，乃逢纷以罹诟也。\n叹曰：\n嘉皇既殁终不返兮，山中幽险郢路远兮。\n谗人諓諓孰可愬兮，征夫罔极谁可语兮。\n行吟累欷声喟喟兮，怀忧含戚何侘傺兮。"
  },
  {
    "id": "chuci#55",
    "title": "九叹·思古",
    "author": "刘向",
    "content": "冥冥深林兮，树木郁郁。\n山参差以崭岩兮，阜杳杳以蔽日。\n悲余心之悁悁兮，目眇眇而遗泣。\n风骚屑以摇木兮，云吸吸以湫戾。\n悲余生之无欢兮，愁倥偬于山陆。\n旦徘徊于长阪兮，夕彷徨而独宿。\n发披披以鬤鬤兮，躬劬劳而瘏悴。\n魂俇俇而南行兮，泣沾襟而濡袂。\n心婵媛而无告兮，口噤闭而不言。\n违郢都之旧闾兮，回湘、沅而远迁。\n念余邦之横陷兮，宗鬼神之无次。\n闵先嗣之中绝兮，心惶惑而自悲。\n聊浮游于山陿兮，步周流于江畔。\n临深水而长啸兮，且倘佯而泛观。\n兴离骚之微文兮，冀灵修之壹悟。\n还余车于南郢兮，复往轨于初古。\n道修远其难迁兮，伤余心之不能已。\n背三五之典刑兮，绝洪范之辟纪。\n播规矩以背度兮，错权衡而任意。\n操绳墨而放弃兮，倾容幸而侍侧。\n甘棠枯于丰草兮，藜棘树于中庭。\n西施斥于北宫兮，仳倠倚于弥楹。\n乌获戚而骖乘兮，燕公操于马圉。\n蒯聩登于清府兮，咎繇弃而在野。\n盖见兹以永叹兮，欲登阶而狐疑。\n乘白水而高骛兮，因徙弛而长词。\n叹曰：\n倘佯垆阪沼水深兮，容与汉渚涕淫淫兮，锺牙已死谁为声兮？\n纤阿不御焉舒情兮，曾哀凄欷心离离兮，还顾高丘泣如洒兮。"
  },
  {
    "id": "chuci#56",
    "title": "九叹·远游",
    "author": "刘向",
    "content": "悲余性之不可改兮，屡惩艾而不迻。\n服觉皓以殊俗兮，貌揭揭以巍巍。\n譬若王侨之乘云兮，载赤霄而凌太清。\n欲与天地参寿兮，与日月而比荣。\n登昆仑而北首兮，悉灵圉而来谒。\n选鬼神于太阴兮，登阊阖于玄阙。\n回朕车俾西引兮，褰虹旗于玉门。\n驰六龙于三危兮，朝西灵于九滨。\n结余轸于西山兮，横飞谷以南征。\n绝都广以直指兮，历祝融于朱冥。\n枉玉衡于炎火兮，委两馆于咸唐。\n贯澒蒙以东朅兮，维六龙于扶桑。\n周流览于四海兮，志升降以高驰。\n征九神于回极兮，建虹采以招指。\n驾鸾凤以上游兮，从玄鹤与鹪明。\n孔鸟飞而送迎兮，腾群鹤于瑶光。\n排帝宫与罗囿兮，升县圃以眩灭。\n结琼枝以杂佩兮，立长庚以继日。\n凌惊雷以轶骇电兮，缀鬼谷于北辰。\n鞭风伯使先驱兮，囚灵玄于虞渊。\n溯高风以低佪兮，览周流于朔方。\n就颛顼而敶辞兮，考玄冥于空桑。\n旋车逝于崇山兮，奏虞舜于苍梧。\n济杨舟于会稽兮，就申胥于五湖。\n见南郢之流风兮，殒余躬于沅湘。\n望旧邦之黯黮兮，时溷浊其犹未央。\n怀兰茝之芬芳兮，妒被离而折之。\n张绛帷以襜襜兮，风邑邑而蔽之。\n日暾暾其西舍兮，阳焱焱而复顾。\n聊假日以须臾兮，何骚骚而自故。\n叹曰：\n譬彼蛟龙乘云浮兮，泛淫澒溶纷若雾兮。\n潺湲轇轕雷动电发馺高举兮。\n升虚凌冥沛浊浮清入帝宫兮，摇翘奋羽驰风骋雨游无穷兮。"
  },
  {
    "id": "chuci#57",
    "title": "九思·逢尤",
    "author": "王逸",
    "content": "悲兮愁，哀兮忧！\n天生我兮当暗时，被诼谮兮虚获尤。\n心烦愦兮意无聊，严载驾兮出戏游。\n周八极兮历九州，求轩辕兮索重华。\n世既卓兮远眇眇，握佩玖兮中路躇。\n羡咎繇兮建典谟，懿风后兮受瑞图。\n愍余命兮遭六极，委玉质兮于泥涂。\n遽傽遑兮驱林泽，步屏营兮行丘阿。\n车軏折兮马虺颓，惷怅立兮涕滂沱。\n思丁文兮圣明哲，哀平差兮迷谬愚。\n吕傅举兮殷周兴，忌嚭专兮郢吴虚。\n仰长叹兮气噎结，悒殟绝兮咶复苏。\n虎兕争兮于廷中，豺狼斗兮我之隅。\n云雾会兮日冥晦，飘风起兮扬尘埃。\n走鬯罔兮乍东西，欲窜伏兮其焉如？\n念灵闺兮隩重深，原竭节兮隔无由。\n望旧邦兮路逶随，忧心悄兮志勤劬。\n魂茕茕兮不遑寐，目眽眽兮寤终朝。"
  },
  {
    "id": "chuci#58",
    "title": "九思·怨上",
    "author": "王逸",
    "content": "令尹兮謷謷，群司兮譨譨。\n哀哉兮淈淈，上下兮同流。\n菽藟兮蔓衍，芳虈兮挫枯。\n朱紫兮杂乱，曾莫兮别诸。\n倚此兮岩穴，永思兮窈悠。\n嗟怀兮眩惑，用志兮不昭。\n将丧兮玉斗，遗失兮钮枢。\n我心兮煎熬，惟是兮用忧。\n进恶兮九旬，复顾兮彭务。\n拟斯兮二踪，未知兮所投。\n谣吟兮中野，上察兮璇玑。\n大火兮西睨，摄提兮运低。\n雷霆兮硠磕，雹霰兮霏霏。\n奔电兮光晃，凉风兮怆凄。\n鸟兽兮惊骇，相从兮宿栖。\n鸳鸯兮噰噰，狐狸兮徾徾。\n哀吾兮介特，独处兮罔依。\n蝼蛄兮鸣东，蟊蠽兮号西。\n蛓缘兮我裳，蠋入兮我怀。\n虫豸兮夹余，惆怅兮自悲。\n伫立兮忉怛，心结縎兮折摧。"
  },
  {
    "id": "chuci#59",
    "title": "九思·疾世",
    "author": "王逸",
    "content": "周徘徊兮汉渚，求水神兮灵女。\n嗟此国兮无良，媒女诎兮謰謱。\n鴳雀列兮哗讙，鸲鹆鸣兮聒余。\n抱昭华兮宝璋，欲衒鬻兮莫取。\n言旋迈兮北徂，叫我友兮配耦。\n日阴曀兮未光，阒睄窕兮靡睹。\n纷载驱兮高驰，将谘询兮皇羲。\n遵河皋兮周流，路变易兮时乖。\n濿沧海兮东游，沐盥浴兮天池。\n访太昊兮道要，云靡贵兮仁义。\n志欣乐兮反征，就周文兮邠歧。\n秉玉英兮结誓，日欲暮兮心悲。\n惟天禄兮不再，背我信兮自违。\n逾陇堆兮渡漠，过桂车兮合黎。\n赴昆山兮馽騄，从邛遨兮栖迟。\n吮玉液兮止渴，啮芝华兮疗饥。\n居嵺廓兮尠畴，远梁昌兮几迷。\n望江汉兮濩渃，心紧絭兮伤怀。\n时昢昢兮且旦，尘莫莫兮未晞。\n忧不暇兮寝食，咤增叹兮如雷。"
  },
  {
    "id": "chuci#60",
    "title": "九思·悯上",
    "author": "王逸",
    "content": "哀世兮睩睩，諓諓兮嗌喔。\n众多兮阿媚，骪靡兮成俗。\n贪枉兮党比，贞良兮茕独。\n鹄窜兮枳棘，鹈集兮帷幄。\n罽蕠兮青葱，槁本兮萎落。\n睹斯兮伪惑，心为兮隔错。\n逡巡兮圃薮，率彼兮畛陌。\n川谷兮渊渊，山阜兮峉峉。\n丛林兮崟崟，株榛兮岳岳。\n霜雪兮漼溰，冰冻兮洛泽。\n东西兮南北，罔所兮归薄。\n庇荫兮枯树，匍匐兮岩石。\n蜷跼兮寒局数，独处兮志不申。\n年齿尽兮命迫促，魁垒挤摧兮常困辱。\n含忧强老兮愁无乐，须发苎悴兮顠鬓白。\n思灵泽兮一膏沐，怀兰英兮把琼若，待天明兮立踯躅。\n云蒙蒙兮电鯈烁，孤雌惊兮鸣呴呴。\n思怫郁兮肝切剥，忿悁悒兮孰诉告。"
  },
  {
    "id": "chuci#61",
    "title": "九思·遭厄",
    "author": "王逸",
    "content": "悼屈子兮遭厄，沉王躬兮湘汨。\n何楚国兮难化，迄于今兮不易。\n士莫志兮羔裘，竞佞谀兮谗阋。\n指正义兮为曲，訿玉璧兮为石。\n殦雕游兮华屋，鵔鸃栖兮柴蔟。\n起奋迅兮奔走，违群小兮謑訽。\n载青云兮上升，适昭明兮所处。\n蹑天衢兮长驱，踵九阳兮戏荡。\n越云汉兮南济，秣余马兮河鼓。\n云霓纷兮晻翳，参辰回兮颠倒。\n逢流星兮问路，顾我指兮从左。\n俓娵觜兮直驰，御者迷兮失轨。\n遂踢达兮邪造，与日月兮殊道。\n志阏绝兮安如，哀所求兮不耦。\n攀天阶兮下视，见鄢郢兮旧宇。\n意逍遥兮欲归，众秽盛兮沓沓。\n思哽饐兮诘诎，涕流澜兮如雨。"
  },
  {
    "id": "chuci#62",
    "title": "九思·悼乱",
    "author": "王逸",
    "content": "嗟嗟兮悲夫，殽乱兮纷挐。\n茅丝兮同综，冠屦兮共絇。\n督万兮侍宴，周邵兮负刍。\n白龙兮见射，灵龟兮执拘。\n仲尼兮困厄，邹衍兮幽囚。\n伊余兮念兹，奔遁兮隐居。\n将升兮高山，上有兮猴猿。\n欲入兮深谷，下有兮虺蛇。\n左见兮鸣鵙，右睹兮呼枭。\n惶悸兮失气，踊跃兮距跳。\n便旋兮中原，仰天兮增叹。\n菅蒯兮楙莽，雚苇兮仟眠。\n鹿蹊兮躖躖，貒貉兮蟫蟫。\n鹯鹞兮轩轩，鹑鹌兮甄甄。\n哀我兮寡独，靡有兮齐伦。\n意欲兮沉吟，迫日兮黄昏。\n玄鹤兮高飞，曾逝兮青冥。\n鸧鹒兮喈喈，山鹊兮嘤嘤。\n鸿鸬兮振翅，归雁兮于征。\n吾志兮觉悟，怀我兮圣京。\n垂屣兮将起，跓俟兮硕明。"
  },
  {
    "id": "chuci#63",
    "title": "九思·伤时",
    "author": "王逸",
    "content": "惟昊天兮昭灵，阳气发兮清明。\n风习习兮和暖，百草萌兮华荣。\n堇荼茂兮扶疏，蘅芷雕兮莹嫇。\n愍贞良兮遇害，将夭折兮碎糜。\n时混混兮浇饡，哀当世兮莫知。\n览往昔兮俊彦，亦诎辱兮系累。\n管束缚兮桎梏，百贸易兮传卖。\n遭桓缪兮识举，才德用兮列施。\n且从容兮自慰，玩琴书兮游戏。\n迫中国兮迮陿，吾欲之兮九夷。\n超五岭兮嵯峨，观浮石兮崔嵬。\n陟丹山兮炎野，屯余车兮黄支。\n就祝融兮稽疑，嘉己行兮无为。\n乃回朅兮北逝，遇神孈兮宴娭。\n欲静居兮自娱，心愁戚兮不能。\n放余辔兮策驷，忽飙腾兮浮云。\n跖飞杭兮越海，从安期兮蓬莱。\n缘天梯兮北上，登太一兮玉台。\n使素女兮鼓簧，乘戈和兮讴谣。\n声噭誂兮清和，音晏衍兮要婬。\n咸欣欣兮酣乐，余眷眷兮独悲。\n顾章华兮太息，志恋恋兮依依。"
  },
  {
    "id": "chuci#64",
    "title": "九思·哀岁",
    "author": "王逸",
    "content": "旻天兮清凉，玄气兮高朗。\n北风兮潦洌，草木兮苍唐。\n蛜蚗兮噍噍，蝍蛆兮穰穰。\n岁忽忽兮惟暮，余感时兮凄怆。\n伤俗兮泥浊，蒙蔽兮不章。\n宝彼兮沙砾，捐此兮夜光。\n椒瑛兮湟污，葈耳兮充房。\n摄衣兮缓带，操我兮墨阳。\n升车兮命仆，将驰兮四荒。\n下堂兮见虿，出门兮触螽。\n巷有兮蚰蜓，邑多兮螳螂。\n睹斯兮嫉贼，心为兮切伤。\n俛念兮子胥，仰怜兮比干。\n投剑兮脱冕，龙屈兮蜿蟤。\n潜藏兮山泽，匍匐兮丛攒。\n窥见兮溪涧，流水兮沄沄。\n鼋鼍兮欣欣，鳣鲇兮延延。\n群行兮上下，骈罗兮列陈。\n自恨兮无友，特处兮茕茕。\n冬夜兮陶陶，雨雪兮冥冥。\n神光兮颎颎，鬼火兮荧荧。\n修德兮困控，愁不聊兮遑生。\n忧纡兮郁郁，恶所兮写情。"
  },
  {
    "id": "chuci#65",
    "title": "九思·守志",
    "author": "王逸",
    "content": "陟玉峦兮逍遥，览高冈兮峣峣。\n桂树列兮纷敷，吐紫华兮布条。\n实孔鸾兮所居，今其集兮惟鸮。\n乌鹊惊兮哑哑，余顾盼兮怊怊。\n彼日月兮暗昧，障覆天兮祲氛。\n伊我后兮不聪，焉陈诚兮效忠。\n摅羽翮兮超俗，游陶遨兮养神。\n乘六蛟兮蜿蝉，遂驰骋兮升云。\n扬彗光兮为旗，秉电策兮为鞭。\n朝晨发兮鄢郢，食时至兮增泉。\n绕曲阿兮北次，造我车兮南端。\n谒玄黄兮纳贽，崇忠贞兮弥坚。\n历九宫兮遍观，睹秘藏兮宝珍。\n就传说兮骑龙，与织女兮合婚。\n举天罼兮掩邪，彀天弧兮射奸。\n随真人兮翱翔，食元气兮长存。\n望太微兮穆穆，睨三阶兮炳分。\n相辅政兮成化，建烈业兮垂勋。\n目瞥瞥兮西没，道遐回兮阻叹。\n志稸积兮未通，怅敞罔兮自怜。\n乱曰：\n天庭明兮云霓藏，三光朗兮镜万方。\n斥蜥蜴兮进龟龙，策谋从兮翼机衡。\n配稷契兮恢唐功，嗟英俊兮未为双。"
  }
]