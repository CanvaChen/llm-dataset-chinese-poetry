[
  {
    "id": "nalanxingde#1",
    "title": "长相思·山一程",
    "author": "纳兰性德",
    "content": "山一程，水一程，身向榆关那畔行，夜深千帐灯。\n风一更，雪一更，聒碎乡心梦不成，故园无此声。"
  },
  {
    "id": "nalanxingde#2",
    "title": "木兰花令·拟古决绝词",
    "author": "纳兰性德",
    "content": "人生若只如初见，何事秋风悲画扇。\n等闲变却故人心，却道故心人易变。\n骊山语罢清宵半，泪雨霖铃终不怨。\n何如薄幸锦衣郎，比翼连枝当日愿。"
  },
  {
    "id": "nalanxingde#3",
    "title": "点绛唇·咏风兰",
    "author": "纳兰性德",
    "content": "别样幽芬，更无浓艳催开处。凌波欲去，且为东风住。\n忒煞萧疏，争奈秋如许。还留取，冷香半缕，第一湘江雨。"
  },
  {
    "id": "nalanxingde#4",
    "title": "画堂春·一生一代一双人",
    "author": "纳兰性德",
    "content": "一生一代一双人，争教两处销魂。相思相望不相亲，天为谁春？\n浆向蓝桥易乞，药成碧海难奔。若容相访饮牛津，相对忘贫。"
  },
  {
    "id": "nalanxingde#5",
    "title": "忆秦娥·长飘泊",
    "author": "纳兰性德",
    "content": "长飘泊，多愁多病心情恶。心情恶，模糊一片，强分哀乐。\n拟将欢笑排离索，镜中无奈颜非昨。颜非昨，才华尚浅，因何福薄。"
  },
  {
    "id": "nalanxingde#6",
    "title": "酒泉子·谢却荼蘼",
    "author": "纳兰性德",
    "content": "谢却荼蘼，一片月明如水。篆香消，犹未睡，早鸦啼。\n嫩寒无赖罗衣薄，休傍阑干角。最愁人，灯欲落，雁还飞。"
  },
  {
    "id": "nalanxingde#7",
    "title": "菩萨蛮·问君何事轻离别",
    "author": "纳兰性德",
    "content": "问君何事轻离别，一年能几团圆月。杨柳乍如丝，故园春尽时。\n春归归不得，两桨松花隔。旧事逐寒潮，啼鹃恨未消。"
  },
  {
    "id": "nalanxingde#8",
    "title": "生查子·东风不解愁",
    "author": "纳兰性德",
    "content": "东风不解愁，偷展湘裙衩。独夜背纱笼，影著纤腰画。\n爇尽水沉烟，露滴鸳鸯瓦。花骨冷宜香，小立樱桃下。"
  },
  {
    "id": "nalanxingde#9",
    "title": "浣溪沙·谁念西风独自凉",
    "author": "纳兰性德",
    "content": "谁念西风独自凉，萧萧黄叶闭疏窗，沉思往事立残阳。\n被酒莫惊春睡重，赌书消得泼茶香，当时只道是寻常。"
  },
  {
    "id": "nalanxingde#10",
    "title": "浣溪沙·郊游联句",
    "author": "纳兰性德",
    "content": "出郭寻春春已阑，东风吹面不成寒，青村几曲到西山。\n并马未须愁路远，看花且莫放杯闲，人生别易会常难。"
  },
  {
    "id": "nalanxingde#11",
    "title": "采桑子·谁翻乐府凄凉曲",
    "author": "纳兰性德",
    "content": "谁翻乐府凄凉曲？风也萧萧，雨也萧萧，瘦尽灯花又一宵。\n不知何事萦怀抱，醒也无聊，醉也无聊，梦也何曾到谢桥。"
  },
  {
    "id": "nalanxingde#12",
    "title": "生查子·短焰剔残花",
    "author": "纳兰性德",
    "content": "短焰剔残花，夜久边声寂。倦舞却闻鸡，暗觉青绫湿。\n天水接冥蒙，一角西南白。欲渡浣花溪，远梦轻无力。"
  },
  {
    "id": "nalanxingde#13",
    "title": "生查子·惆怅彩云飞",
    "author": "纳兰性德",
    "content": "惆怅彩云飞，碧落知何许。不见合欢花，空倚相思树。\n总是别时情，那待分明语。判得最长宵，数尽厌厌雨。"
  },
  {
    "id": "nalanxingde#14",
    "title": "浣溪沙·庚申除夜",
    "author": "纳兰性德",
    "content": "收取闲心冷处浓，舞裙犹忆柘枝红。谁家刻烛待春风。\n竹叶樽空翻采燕，九枝灯灺颤金虫。风流端合倚天公。"
  },
  {
    "id": "nalanxingde#15",
    "title": "江城子·咏史",
    "author": "纳兰性德",
    "content": "湿云全压数峰低。\n影凄迷，望中疑。\n非雾非烟，神女欲来时。\n若问生涯原是梦，除梦里，没人知。"
  },
  {
    "id": "nalanxingde#16",
    "title": "点绛唇·一种蛾眉",
    "author": "纳兰性德",
    "content": "一种蛾眉，下弦不似初弦好。庾郎未老，何事伤心早？\n素壁斜辉，竹影横窗扫。空房悄，乌啼欲晓，又下西楼了。"
  },
  {
    "id": "nalanxingde#17",
    "title": "青衫湿·悼亡",
    "author": "纳兰性德",
    "content": "近来无限伤心事，谁与话长更？从教分付，绿窗红泪，早雁初莺。\n当时领略，而今断送，总负多情。忽疑君到，漆灯风飐，痴数春星。"
  },
  {
    "id": "nalanxingde#18",
    "title": "摊破浣溪沙·葬名花",
    "author": "纳兰性德",
    "content": "林下荒苔道韫家，生怜玉骨委尘沙。愁向风前无处说，数归鸦。\n半世浮萍随逝水，一宵冷雨葬名花。魂是柳绵吹欲碎，绕天涯。"
  },
  {
    "id": "nalanxingde#19",
    "title": "点绛唇·五夜光寒",
    "author": "纳兰性德",
    "content": "五夜光寒，照来积雪平于栈。西风何限，自起披衣看。\n对此茫茫，不觉成长叹。何时旦，晓星欲散，飞起平沙雁。"
  },
  {
    "id": "nalanxingde#20",
    "title": "浣溪沙·欲问江梅瘦几分",
    "author": "纳兰性德",
    "content": "欲问江梅瘦几分，只看愁损翠罗裙。麝篝衾冷惜余熏。\n可耐暮寒长倚竹，便教春好不开门。枇杷花底校书人。"
  },
  {
    "id": "nalanxingde#21",
    "title": "浣溪沙·脂粉塘空遍绿苔",
    "author": "纳兰性德",
    "content": "脂粉塘空遍绿苔，掠泥营垒燕相催。妒他飞去却飞回。\n一骑近从梅里过，片帆遥自藕溪来。博山香烬未全灰。"
  },
  {
    "id": "nalanxingde#22",
    "title": "梦江南·昏鸦尽",
    "author": "纳兰性德",
    "content": "昏鸦尽，小立恨因谁？急雪乍翻香阁絮，轻风吹到胆瓶梅，心字已成灰。"
  },
  {
    "id": "nalanxingde#23",
    "title": "赤枣子·惊晓漏",
    "author": "纳兰性德",
    "content": "惊晓漏，护春眠。格外娇慵只自怜。\n寄语酿花风日好，绿窗来与上琴弦。"
  },
  {
    "id": "nalanxingde#24",
    "title": "浣溪沙·残雪凝辉冷画屏",
    "author": "纳兰性德",
    "content": "残雪凝辉冷画屏，落梅横笛已三更，更无人处月胧明。\n我是人间惆怅客，知君何事泪纵横，断肠声里忆平生。"
  },
  {
    "id": "nalanxingde#25",
    "title": "忆王孙·西风一夜剪芭蕉",
    "author": "纳兰性德",
    "content": "西风一夜剪芭蕉，倦眼经秋耐寂寥？强把心情付浊醪。读《离骚》。愁似湘江日夜潮。"
  },
  {
    "id": "nalanxingde#26",
    "title": "生查子·散帙坐凝尘",
    "author": "纳兰性德",
    "content": "散帙坐凝尘，吹气幽兰并。茶名龙凤团，香字鸳鸯饼。\n玉局类弹棋，颠倒双栖影。花月不曾闲，莫放相思醒。"
  },
  {
    "id": "nalanxingde#27",
    "title": "浣溪沙·一半残阳下小楼",
    "author": "纳兰性德",
    "content": "一半残阳下小楼，朱帘斜控软金钩。倚阑无绪不能愁。\n有个盈盈骑马过，薄妆浅黛亦风流。见人羞涩却回头。"
  },
  {
    "id": "nalanxingde#28",
    "title": "浣溪沙·睡起惺忪强自支",
    "author": "纳兰性德",
    "content": "睡起惺忪强自支。绿倾蝉鬓下帘时。夜来愁损小腰肢。\n远信不归空伫望，幽期细数却参差。更兼何事耐寻思。"
  },
  {
    "id": "nalanxingde#29",
    "title": "浣溪沙·凤髻抛残秋草生",
    "author": "纳兰性德",
    "content": "凤髻抛残秋草生，高梧湿月冷无声。当时七夕记深盟。\n信得羽衣传钿合，悔教罗袜葬倾城。人间空唱雨淋铃。"
  },
  {
    "id": "nalanxingde#30",
    "title": "如梦令·正是辘轳金井",
    "author": "纳兰性德",
    "content": "正是辘轳金井，满砌落花红冷。蓦地一相逢，心事眼波难定。谁省，谁省。从此簟纹灯影。"
  },
  {
    "id": "nalanxingde#31",
    "title": "如梦令·纤月黄昏庭院",
    "author": "纳兰性德",
    "content": "纤月黄昏庭院，语密翻教醉浅。知否那人心？旧恨新欢相半。谁见？谁见？珊枕泪痕红泫。"
  },
  {
    "id": "nalanxingde#32",
    "title": "采桑子·彤霞久绝飞琼字",
    "author": "纳兰性德",
    "content": "彤霞久绝飞琼字，人在谁边？人在谁边，今夜玉清眠不眠。\n香销被冷残灯灭，静数秋天，静数秋天，又误心期到下弦。"
  },
  {
    "id": "nalanxingde#33",
    "title": "好事近·何路向家园",
    "author": "纳兰性德",
    "content": "何路向家园，历历残山剩水。都把一春冷淡，到麦秋天气。\n料应重发隔年花，莫问花前事。纵使东风依旧，怕红颜不似。"
  },
  {
    "id": "nalanxingde#34",
    "title": "忆秦娥·春深浅",
    "author": "纳兰性德",
    "content": "春深浅，一痕摇漾青如剪。青如剪。鹭鸶立处，烟芜平远。\n吹开吹谢东风倦，缃桃自惜红颜变。红颜变。兔葵燕麦，重来相见。"
  },
  {
    "id": "nalanxingde#35",
    "title": "忆秦娥·山重叠",
    "author": "纳兰性德",
    "content": "山重叠。悬崖一线天疑裂。天疑裂。断碑题字，苔痕横啮。\n风声雷动鸣金铁。阴森潭底蛟龙窟。蛟龙窟。兴亡满眼，旧时明月。"
  },
  {
    "id": "nalanxingde#36",
    "title": "眼儿媚·咏梅",
    "author": "纳兰性德",
    "content": "莫把琼花比澹妆，谁似白霓裳。别样清幽，自然标格，莫近东墙。\n冰肌玉骨天分付，兼付与凄凉。可怜遥夜，冷烟和月，疏影横窗。"
  },
  {
    "id": "nalanxingde#37",
    "title": "眼儿媚·重见星娥碧海槎",
    "author": "纳兰性德",
    "content": "重见星娥碧海槎，忍笑却盘鸦。寻常多少，月明风细，今夜偏佳。\n休笼彩笔闲书字，街鼓巳三挝。烟丝欲袅，露光微泫，春在桃花。"
  },
  {
    "id": "nalanxingde#38",
    "title": "眼儿媚·独倚春寒掩夕扉",
    "author": "纳兰性德",
    "content": "独倚春寒掩夕扉，清露泣铢衣。玉萧吹梦，金钗划影，悔不同携。\n刻残红烛曾相待，旧事总依稀。料应遗恨，月中教去，花底催归。"
  },
  {
    "id": "nalanxingde#39",
    "title": "摊破浣溪沙·欲语心情梦已阑",
    "author": "纳兰性德",
    "content": "欲语心情梦已阑，镜中依约见春山。方悔从前真草草，等闲看。\n环佩只应归月下，钗钿何意寄人间。多少滴残红蜡泪，几时干？"
  },
  {
    "id": "nalanxingde#40",
    "title": "摊破浣溪沙·一霎灯前醉不醒",
    "author": "纳兰性德",
    "content": "一霎灯前醉不醒，恨如春梦畏分明。淡月淡云窗外雨，一声声。\n人道情多情转薄，而今真个不多情。又听鹧鸪啼遍了，短长亭。"
  },
  {
    "id": "nalanxingde#41",
    "title": "太常引·自题小照",
    "author": "纳兰性德",
    "content": "西风乍起峭寒生，惊雁避移营。千里暮云平，休回首、长亭短亭。\n无穷山色，无边往事，一例冷清清。试倩玉萧声，唤千古、英雄梦醒。"
  },
  {
    "id": "nalanxingde#42",
    "title": "生查子·鞭影落春堤",
    "author": "纳兰性德",
    "content": "鞭影落春堤，绿锦鄣泥卷。脉脉逗菱丝，嫩水吴姬眼。\n啮膝带香归，谁整樱桃宴。蜡泪恼东风，旧垒眠新燕。"
  },
  {
    "id": "nalanxingde#43",
    "title": "浣溪沙·万里阴山万里沙",
    "author": "纳兰性德",
    "content": "万里阴山万里沙。谁将绿鬓斗霜华。年来强半在天涯。\n魂梦不离金屈戌，画图亲展玉鸦叉。生怜瘦减一分花。"
  },
  {
    "id": "nalanxingde#44",
    "title": "浣溪沙·姜女庙",
    "author": "纳兰性德",
    "content": "海色残阳影断霓，寒涛日夜女郎祠。翠钿尘网上蛛丝。\n澄海楼高空极目，望夫石在且留题。六王如梦祖龙非。"
  },
  {
    "id": "nalanxingde#45",
    "title": "减字木兰花·相逢不语",
    "author": "纳兰性德",
    "content": "相逢不语，一朵芙蓉著秋雨。小晕红潮，斜溜鬟心只凤翘。\n待将低唤，直为凝情恐人见。欲诉幽怀，转过回阑叩玉钗。"
  },
  {
    "id": "nalanxingde#46",
    "title": "采桑子·当时错",
    "author": "纳兰性德",
    "content": "而今才道当时错，心绪凄迷。红泪偷垂，满眼春风百事非。\n情知此后来无计，强说欢期。一别如斯，落尽梨花月又西。"
  },
  {
    "id": "nalanxingde#47",
    "title": "采桑子·梦一场",
    "author": "纳兰性德",
    "content": "谢家庭院残更立，燕宿雕梁。月度银墙，不辨花丛哪瓣香？\n此情已自成追忆，零落鸳鸯。雨歇微凉，十一年前梦一场！"
  },
  {
    "id": "nalanxingde#48",
    "title": "采桑子·拨灯书尽红笺也",
    "author": "纳兰性德",
    "content": "拨灯书尽红笺也，依旧无聊。玉漏迢迢，梦里寒花隔玉箫。\n几竿修竹三更雨，叶叶萧萧。分付秋潮，莫误双鱼到谢桥。"
  },
  {
    "id": "nalanxingde#49",
    "title": "浣溪沙·莲漏三声烛半条",
    "author": "纳兰性德",
    "content": "莲漏三声烛半条，杏花微雨湿红绡。那将红豆记无聊。\n春色己看浓似酒，归期安得信如潮。离魂入夜倩谁招。"
  },
  {
    "id": "nalanxingde#50",
    "title": "浣溪沙·寄严荪友",
    "author": "纳兰性德",
    "content": "藕荡桥边理钓筒，苎萝西去五湖东。笔床茶灶太从容。\n况有短墙银杏雨，更兼高阁玉兰风。画眉闲了画芙蓉。"
  },
  {
    "id": "nalanxingde#51",
    "title": "浣溪沙·五字诗中目乍成",
    "author": "纳兰性德",
    "content": "五字诗中目乍成。尽教残福折书生。手挼裙带那时情。\n别后心期和梦杳，年来憔悴与愁并。夕阳依旧小窗明。"
  },
  {
    "id": "nalanxingde#52",
    "title": "浣溪沙·无恙年年汴水流",
    "author": "纳兰性德",
    "content": "无恙年年汴水流。一声水调短亭秋。旧时明月照扬州。\n曾是长堤牵锦缆，绿杨清瘦至今愁。玉钩斜路近迷楼。"
  },
  {
    "id": "nalanxingde#53",
    "title": "诉衷情·冷落绣衾谁与伴",
    "author": "纳兰性德",
    "content": "冷落绣衾谁与伴？倚香篝。春睡起，斜日照梳头。\n欲写两眉愁，休休。远山残翠收，莫登楼。"
  },
  {
    "id": "nalanxingde#54",
    "title": "如梦令·木叶纷纷归路",
    "author": "纳兰性德",
    "content": "木叶纷纷归路，残月晓风何处。\n消息半浮沈，今夜相思几许。\n秋雨，秋雨，一半西风吹去。"
  },
  {
    "id": "nalanxingde#55",
    "title": "如梦令·万帐穹庐人醉",
    "author": "纳兰性德",
    "content": "万帐穹庐人醉，星影摇摇欲坠，归梦隔狼河，又被河声搅碎。还睡、还睡，解道醒来无味。"
  },
  {
    "id": "nalanxingde#56",
    "title": "如梦令·黄叶青苔归路",
    "author": "纳兰性德",
    "content": "黄叶青苔归路，屧粉衣香何处。消息竟沉沉，今夜相思几许。秋雨，秋雨，一半因风吹去。"
  },
  {
    "id": "nalanxingde#57",
    "title": "昭君怨·暮雨丝丝吹湿",
    "author": "纳兰性德",
    "content": "暮雨丝丝吹湿，倦柳愁荷风急。瘦骨不禁秋，总成愁。\n别有心情怎说，未是诉愁时节，谯鼓已三更，梦须成。"
  },
  {
    "id": "nalanxingde#58",
    "title": "浣溪沙·容易浓香近画屏",
    "author": "纳兰性德",
    "content": "容易浓香近画屏，繁枝影著半窗横。风波狭路倍怜卿。\n未接语言犹怅望，才通商略已懵腾。只嫌今夜月偏明。"
  },
  {
    "id": "nalanxingde#59",
    "title": "浣溪沙·肠断班骓去未还",
    "author": "纳兰性德",
    "content": "肠断班骓去未还，绣屏深锁凤箫寒。一春幽梦有无间。\n逗雨疏花浓淡改，关心芳草浅深难。不成风月转摧残。"
  },
  {
    "id": "nalanxingde#60",
    "title": "浣溪沙·旋拂轻容写洛神",
    "author": "纳兰性德",
    "content": "旋拂轻容写洛神，须知浅笑是深颦。十分天与可怜春。\n掩抑薄寒施软障，抱持纤影藉芳茵。未能无意下香尘。"
  },
  {
    "id": "nalanxingde#61",
    "title": "菩萨蛮·晶帘一片伤心白",
    "author": "纳兰性德",
    "content": "晶帘一片伤心白，云鬟香雾成遥隔。无语问添衣，桐阴月已西。\n西风鸣络纬，不许愁人睡。只是去年秋，如何泪欲流。"
  },
  {
    "id": "nalanxingde#62",
    "title": "谒金门·风丝袅",
    "author": "纳兰性德",
    "content": "风丝袅，水浸碧天清晓。一镜湿云青未了，雨晴春草草。\n梦里轻螺谁扫，帘外落花红小。独睡起来情悄悄，寄愁何处好。"
  },
  {
    "id": "nalanxingde#63",
    "title": "好事近·帘外五更风",
    "author": "纳兰性德",
    "content": "帘外五更风，消受晓寒时节。刚剩秋衾一半，拥透帘残月。\n争教清泪不成冰？好处便轻别。拟把伤离情绪，待晓寒重说。"
  },
  {
    "id": "nalanxingde#64",
    "title": "好事近·马首望青山",
    "author": "纳兰性德",
    "content": "马首望青山，零落繁华如此。再向断烟衰草，认藓碑题字。\n休寻折载话当年，只洒悲秋泪。斜日十三陵下，过新丰猎骑。"
  },
  {
    "id": "nalanxingde#65",
    "title": "一络索·长城",
    "author": "纳兰性德",
    "content": "野火拂云微绿，西风夜哭。苍茫雁翅列秋空，忆写向、屏山曲。\n山海几经翻覆，女墙斜矗。看来费尽祖龙心，毕竟为、谁家筑。"
  },
  {
    "id": "nalanxingde#66",
    "title": "清平乐·将愁不去",
    "author": "纳兰性德",
    "content": "将愁不去，秋色行难住。六曲屏山深院宇。日日风风雨雨。\n雨晴篱菊初香，人言此日重阳。回首凉云暮叶，黄昏无限思量。"
  },
  {
    "id": "nalanxingde#67",
    "title": "清平乐·塞鸿去矣",
    "author": "纳兰性德",
    "content": "塞鸿去矣，锦字何时寄。记得灯前佯忍泪，却问明朝行未。\n别来几度如珪，飘零落叶成堆。一种晓寒浅梦，妻凉毕竟因谁。"
  },
  {
    "id": "nalanxingde#68",
    "title": "清平乐·孤花片叶",
    "author": "纳兰性德",
    "content": "孤花片叶，断送清秋节。寂寂绣屏香篆灭，暗里朱颜消歇。\n谁怜散髻吹笙，天涯芳草关情。懊恼隔帘幽梦，半床花月纵横。"
  },
  {
    "id": "nalanxingde#69",
    "title": "清平乐·忆梁汾",
    "author": "纳兰性德",
    "content": "才听夜雨，便觉秋如许。绕砌蛩螀人不语，有梦转愁无据。\n乱山千叠横江，忆君游倦何方。知否小窗红烛。照人此夜凄凉。"
  },
  {
    "id": "nalanxingde#70",
    "title": "清平乐·上元月蚀",
    "author": "纳兰性德",
    "content": "瑶华映阙，烘散蓂墀雪。比拟寻常清景别，第一团圆时节。\n影蛾忽泛初弦，分辉借与宫莲。七宝修成合璧，重轮岁岁中天。"
  },
  {
    "id": "nalanxingde#71",
    "title": "清平乐·凄凄切切",
    "author": "纳兰性德",
    "content": "凄凄切切，惨澹黄花节。梦里砧声浑末歇，那更乱蛩悲咽。\n尘生燕子空楼，抛残弦索床头。一样晓风残月，而今触绪添愁。"
  },
  {
    "id": "nalanxingde#72",
    "title": "阮郎归·杏花疏雨洒香堤",
    "author": "纳兰性德",
    "content": "杏花疏雨洒香堤，高楼帘幕垂。远山映水夕阳低，春愁压翠眉。\n芳草句，碧云辞，低徊闲自思。流莺枝上不曾啼，知君肠断时。"
  },
  {
    "id": "nalanxingde#73",
    "title": "眼儿媚·林下闺房世罕俦",
    "author": "纳兰性德",
    "content": "林下闺房世罕俦，偕隐足风流。今来忍见，鹤孤华表，人远罗浮。\n中年定不禁哀乐，其奈忆曾游。浣花微雨，采菱斜日，欲去还留。"
  },
  {
    "id": "nalanxingde#74",
    "title": "朝中措·蜀弦秦柱不关情",
    "author": "纳兰性德",
    "content": "蜀弦秦柱不关情，尽日掩云屏。己惜轻翎退粉，更嫌弱絮为萍。\n东风多事，余寒吹散，烘暖微酲。看尽一帘红雨，为谁亲系花铃。"
  },
  {
    "id": "nalanxingde#75",
    "title": "落花时·夕阳谁唤下楼梯",
    "author": "纳兰性德",
    "content": "夕阳谁唤下楼梯，一握香荑。回头忍笑阶前立，总无语，也依依。\n笺书直恁无凭据，休说相思。劝伊好向红窗醉，须莫及，落花时。"
  },
  {
    "id": "nalanxingde#76",
    "title": "锦堂春·帘际一痕轻绿",
    "author": "纳兰性德",
    "content": "帘际一痕轻绿，墙阴几簇低花。夜来微雨西风软，无力任欹斜。\n仿佛个人睡起，晕红不著铅华。天寒翠袖添凄楚，愁近欲栖鸦。"
  },
  {
    "id": "nalanxingde#77",
    "title": "海棠春·落红片片浑如雾",
    "author": "纳兰性德",
    "content": "落红片片浑如雾，不教更觅桃源路。香径晚风寒，月在花飞处。\n蔷薇影暗空凝贮。任碧飐轻衫萦住。惊起早栖鸦，飞过秋千去。"
  },
  {
    "id": "nalanxingde#78",
    "title": "清平乐·画屏无睡",
    "author": "纳兰性德",
    "content": "画屏无睡，雨点惊风碎。贪话零星兰焰坠，闲了半床红被。\n生来柳絮飘零，便教咒也无灵。待问归期还未，已看双睫盈盈。"
  },
  {
    "id": "nalanxingde#79",
    "title": "点绛唇·小院新凉",
    "author": "纳兰性德",
    "content": "小院新凉，晚来顿觉罗衫薄。不成孤酌，形影空酬酢。\n萧寺怜君，别绪应萧索。西风恶，夕阳吹角，一阵槐花落。"
  },
  {
    "id": "nalanxingde#80",
    "title": "浣溪沙·咏五更，和湘真韵",
    "author": "纳兰性德",
    "content": "微晕娇花湿欲流，簟纹灯影一生愁。\n梦回疑在远山楼。\n残月暗窥金屈戍，软风徐荡玉帘钩。\n待听邻女唤梳头。"
  },
  {
    "id": "nalanxingde#81",
    "title": "河渎神·凉月转雕阑",
    "author": "纳兰性德",
    "content": "凉月转雕阑，萧萧木叶声干。银灯飘落琐窗闲，枕屏几叠秋山。\n朔风吹透青缣被，药炉火暖初沸。清漏沉沉无寐，为伊判得憔悴。"
  },
  {
    "id": "nalanxingde#82",
    "title": "相见欢·微云一抹遥峰",
    "author": "纳兰性德",
    "content": "微云一抹遥峰，冷溶溶。恰与个人清晓，画眉同。\n红蜡泪，青绫被，水沉浓。却与黄茅野店，听西风。"
  },
  {
    "id": "nalanxingde#83",
    "title": "减字木兰花·新月",
    "author": "纳兰性德",
    "content": "晚妆欲罢，更把纤眉临镜画。准待分明，和雨和烟两不胜。\n莫教星替，守取团圆终必遂。此夜红楼，天上人间一样愁。"
  },
  {
    "id": "nalanxingde#84",
    "title": "减字木兰花·花丛冷眼",
    "author": "纳兰性德",
    "content": "花丛冷眼，自惜寻春来较晚。知道今生，知道今生那见卿。\n天然绝代，不信相思浑不解。若解相思，定与韩凭共一枝。"
  },
  {
    "id": "nalanxingde#85",
    "title": "减字木兰花·断魂无据",
    "author": "纳兰性德",
    "content": "断魂无据，万水千山何处去。没个音书，尽日东风上绿除。\n故园春好，寄语落花须自扫。莫更伤春，同是恹恹多病人。"
  },
  {
    "id": "nalanxingde#86",
    "title": "卜算子·五日",
    "author": "纳兰性德",
    "content": "村静午鸡啼，绿暗新阴覆。一展轻帘出画墙，道是端阳酒。\n早晚夕阳蝉，又噪长堤柳。青鬓长青自古谁，弹指黄花九。"
  },
  {
    "id": "nalanxingde#87",
    "title": "卜算子·塞草晚才青",
    "author": "纳兰性德",
    "content": "塞草晚才青，日落箫笳动，戚戚凄凄入夜分，催度星前梦。\n小语绿杨烟，怯踏银河冻，行尽关山到白狼，相见惟珍重。"
  },
  {
    "id": "nalanxingde#88",
    "title": "采桑子·九日",
    "author": "纳兰性德",
    "content": "深秋绝塞谁相忆，木叶萧萧。乡路迢迢。六曲屏山和梦遥。\n佳时倍惜风光别，不为登高。只觉魂销。南雁归时更寂寥。"
  },
  {
    "id": "nalanxingde#89",
    "title": "采桑子·非关癖爱轻模样",
    "author": "纳兰性德",
    "content": "非关癖爱轻模样，冷处偏佳。别有根芽，不是人间富贵花。\n谢娘别后谁能惜，飘泊天涯。寒月悲笳，万里西风瀚海沙。"
  },
  {
    "id": "nalanxingde#90",
    "title": "采桑子·谢家庭院残更立",
    "author": "纳兰性德",
    "content": "谢家庭院残更立，燕宿雕梁。月度银墙，不辨花丛那辨香。\n此情已自成追忆，零落鸳鸯。雨歇微凉，十一年前梦一场。"
  },
  {
    "id": "nalanxingde#91",
    "title": "采桑子·白衣裳凭朱阑立",
    "author": "纳兰性德",
    "content": "白衣裳凭朱阑立，凉月趖西。点鬓霜微，岁晏知君归不归。\n残更目断传书雁，尺素还稀。一味相思，准拟相看似旧时。"
  },
  {
    "id": "nalanxingde#92",
    "title": "采桑子·冷香萦遍红桥梦",
    "author": "纳兰性德",
    "content": "冷香萦遍红桥梦，梦觉城笳。月上桃花，雨歇春寒燕子家。\n箜篌别后谁能鼓，肠断天涯。暗损韶华，一缕茶烟透碧纱。"
  },
  {
    "id": "nalanxingde#93",
    "title": "采桑子·海天谁放冰轮满",
    "author": "纳兰性德",
    "content": "海天谁放冰轮满，惆怅离情。莫说离情，但值良宵总泪零。\n只应碧落重相见，那是今生。可奈今生，刚作愁时又忆卿。"
  },
  {
    "id": "nalanxingde#94",
    "title": "眼儿媚·咏红姑娘",
    "author": "纳兰性德",
    "content": "骚屑西风弄晚寒，翠袖倚阑干。霞绡裹处，樱唇微绽，靺鞨红殷。\n故宫事往凭谁问，无恙是朱颜。玉墀争采，玉钗争插，至正年间。"
  },
  {
    "id": "nalanxingde#95",
    "title": "采桑子·凉生露气湘弦润",
    "author": "纳兰性德",
    "content": "凉生露气湘弦润，暗滴花梢。帘影谁摇，燕蹴风丝上柳条。\n舞鹍镜匣开频掩，檀粉慵调。朝泪如潮，昨夜香衾觉梦遥。"
  },
  {
    "id": "nalanxingde#96",
    "title": "临江仙·寒柳",
    "author": "纳兰性德",
    "content": "飞絮飞花何处是，层冰积雪摧残，疏疏一树五更寒。爱他明月好，憔悴也相关。\n最是繁丝摇落后，转教人忆春山。湔裙梦断续应难。西风多少恨，吹不散眉弯。"
  },
  {
    "id": "nalanxingde#97",
    "title": "沁园春·瞬息浮生",
    "author": "纳兰性德",
    "content": "丁巳重阳前三日，梦亡妇淡妆素服，执手硬咽。语多不复能。但临别有云：“衔恨愿为天上月，年年犹得向郎圆”。妇素未工诗，不知何以得此也。觉后感赋长调：\n瞬息浮生，薄命如斯，低徊怎忘？记绣榻闲时，并吹红雨，雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。\n重寻碧落茫茫，料短发，朝来定有霜。便人间天上，尘缘未断，春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声邻笛，谱出回肠。"
  },
  {
    "id": "nalanxingde#98",
    "title": "浣溪沙·古北口",
    "author": "纳兰性德",
    "content": "杨柳千条送马蹄，北来征雁旧南飞。客中谁与换春衣。\n终古闲情归落照，一春幽梦逐游丝。信回刚道别多时。"
  },
  {
    "id": "nalanxingde#99",
    "title": "清平乐·烟轻雨小",
    "author": "纳兰性德",
    "content": "烟轻雨小，望里青难了。一缕断虹垂树杪，又是乱山残照。\n凭高目断征途，暮云千里平芜。日夜河流东下，锦书应托双鱼。"
  },
  {
    "id": "nalanxingde#100",
    "title": "满庭芳·堠雪翻鸦",
    "author": "纳兰性德",
    "content": "堠雪翻鸦，河冰跃马，惊风吹度龙堆。阴磷夜泣，此景总堪悲。待向中宵起舞，无人处、那有村鸡。只应是，金笳暗拍，一样泪沾衣。\n须知今古事，棋枰胜负，翻覆如斯。叹纷纷蛮触，回首成非。剩得几行青史，斜阳下、断碣残碑。年华共，混同江水，流去几时回。"
  },
  {
    "id": "nalanxingde#101",
    "title": "临江仙·丝雨如尘云著水",
    "author": "纳兰性德",
    "content": "丝雨如尘云著水，嫣香碎拾吴宫。百花冷暖避东风。酷怜娇易散，燕子学偎红。\n人说病宜随月减，恹恹却与春同。可能留蝶抱花丛。不成双梦影，翻笑杏梁空。"
  },
  {
    "id": "nalanxingde#102",
    "title": "采桑子·严霜拥絮频惊起",
    "author": "纳兰性德",
    "content": "严霜拥絮频惊起，扑面霜空。斜汉朦胧。冷逼毡帷火不红。\n香篝翠被浑闲事，回首西风。何处疏钟，一穗灯花似梦中。"
  },
  {
    "id": "nalanxingde#103",
    "title": "临江仙·孤雁",
    "author": "纳兰性德",
    "content": "霜冷离鸿惊失伴，有人同病相怜。拟凭尺素寄愁边，愁多书屡易，双泪落灯前。\n莫对月明思往事，也知消减年年。无端嘹唳一声传，西风吹只影，刚是早秋天。"
  },
  {
    "id": "nalanxingde#104",
    "title": "浣溪沙·西郊冯氏园看海棠，因忆《香严词》有感",
    "author": "纳兰性德",
    "content": "谁道飘零不可怜，旧游时节好花天。断肠人去自经年。\n一片晕红才著雨，几丝柔绿乍和烟。倩魂销尽夕阳前。"
  },
  {
    "id": "nalanxingde#105",
    "title": "浪淘沙·红影湿幽窗",
    "author": "纳兰性德",
    "content": "红影湿幽窗，瘦尽春光。雨余花外却斜阳。谁见薄衫低髻子，抱膝思量。\n莫道不凄凉，早近持觞。暗思何事断人肠。曾是向他春梦里，瞥遇回廊。"
  },
  {
    "id": "nalanxingde#106",
    "title": "菩萨蛮·朔风吹散三更雪",
    "author": "纳兰性德",
    "content": "朔风吹散三更雪，倩魂犹恋桃花月。梦好莫催醒，由他好处行。\n无端听画角，枕畔红冰薄。塞马一声嘶，残星拂大旗。"
  },
  {
    "id": "nalanxingde#107",
    "title": "鹧鸪天·背立盈盈故作羞",
    "author": "纳兰性德",
    "content": "背立盈盈故作羞，手挼梅蕊打肩头。欲将离恨寻郎说，待得郎来恨却休。\n云淡淡，水悠悠。一声横笛锁空楼。何时共泛春溪月，断岸垂杨一叶舟。"
  },
  {
    "id": "nalanxingde#108",
    "title": "虞美人·残灯风灭炉烟冷",
    "author": "纳兰性德",
    "content": "残灯风灭炉烟冷，相伴唯孤影。判教狼藉醉清樽，为问世间醒眼是何人。\n难逢易散花间酒，饮罢空搔首。闲愁总付醉来眠，只恐醒时依旧到樽前。"
  },
  {
    "id": "nalanxingde#109",
    "title": "渔父·收却纶竿落照红",
    "author": "纳兰性德",
    "content": "收却纶竿落照红，秋风宁为翦芙蓉。\n人淡淡，水蒙蒙，吹入芦花短笛中。"
  },
  {
    "id": "nalanxingde#110",
    "title": "浣溪沙·消息谁传到拒霜",
    "author": "纳兰性德",
    "content": "消息谁传到拒霜？两行斜雁碧天长。晚秋风景倍凄凉。\n银蒜押帘人寂寂，玉钗敲竹信茫茫。黄花开也近重阳。"
  },
  {
    "id": "nalanxingde#111",
    "title": "天仙子·月落城乌啼未了",
    "author": "纳兰性德",
    "content": "月落城乌啼未了，起来翻为无眠早。薄霜庭院怯生衣，心悄悄，红阑绕。此情待共谁人晓？"
  },
  {
    "id": "nalanxingde#112",
    "title": "水调歌头·题西山秋爽图",
    "author": "纳兰性德",
    "content": "空山梵呗静，水月影俱沉。悠然一境人外，都不许尘侵。岁晚忆曾游处，犹记半竿斜照，一抹界疏林。绝顶茅庵里，老衲正孤吟。\n云中锡，溪头钓，涧边琴。此生著几两屐，谁识卧游心？准拟乘风归去，错向槐安回首，何日得投簪。布袜青鞋约，但向画图寻。"
  },
  {
    "id": "nalanxingde#113",
    "title": "鹧鸪天·雁贴寒云次第飞",
    "author": "纳兰性德",
    "content": "雁帖寒云次第飞，向南犹自怨归迟。谁能瘦马关山道，又到西风扑鬓时。\n人杳杳，思依依，更无芳树有乌啼。凭将扫黛窗前月，持向今宵照别离。"
  },
  {
    "id": "nalanxingde#114",
    "title": "琵琶仙·中秋",
    "author": "纳兰性德",
    "content": "碧海年年，试问取、冰轮为谁圆缺？吹到一片秋香，清辉了如雪。愁中看、好天良夜，知道尽成悲咽。只影而今，那堪重对，旧时明月。\n花径里、戏捉迷藏，曾惹下萧萧井梧叶。记否轻纨小扇，又几番凉热。只落得，填膺百感，总茫茫、不关离别。一任紫玉无情，夜寒吹裂。"
  },
  {
    "id": "nalanxingde#115",
    "title": "于中好·独背残阳上小楼",
    "author": "纳兰性德",
    "content": "独背残阳上小楼，谁家玉笛韵偏幽。一行白雁遥天暮，几点黄花满地秋。\n惊节序，叹沉浮，秾华如梦水东流。人间所事堪惆怅，莫向横塘问旧游。"
  },
  {
    "id": "nalanxingde#116",
    "title": "浪淘沙·夜雨做成秋",
    "author": "纳兰性德",
    "content": "夜雨做成秋，恰上心头。教他珍重护风流。端的为谁添病也，更为谁羞。\n密意未曾休，密愿难酬。珠帘四卷月当楼。暗忆欢期真似梦，梦也须留。"
  },
  {
    "id": "nalanxingde#117",
    "title": "南乡子·烟暖雨初收",
    "author": "纳兰性德",
    "content": "烟暖雨初收，落尽繁花小院幽。摘得一双红豆子，低头，说著分携泪暗流。\n人去似春休，卮酒曾将酹石尤。别自有人桃叶渡，扁舟，一种烟波各自愁。"
  },
  {
    "id": "nalanxingde#118",
    "title": "梦江南·新来好",
    "author": "纳兰性德",
    "content": "新来好，唱得虎头词。一片冷香唯有梦，十分清瘦更无诗。标格早梅知。"
  },
  {
    "id": "nalanxingde#119",
    "title": "鹧鸪天·别绪如丝梦不成",
    "author": "纳兰性德",
    "content": "别绪如丝梦不成，那堪孤枕梦边城。因听紫塞三更雨，却忆红楼半夜灯。\n书郑重，恨分明，天将愁味酿多情。起来呵手封题处，偏到鸳鸯两字冰。"
  },
  {
    "id": "nalanxingde#120",
    "title": "临江仙·昨夜个人曾有约",
    "author": "纳兰性德",
    "content": "昨夜个人曾有约，严城玉漏三更。一钩新月几疏星。夜阑犹未寝，人静鼠窥灯。\n原是瞿唐风间阻，错教人恨无情。小阑干外寂无声。几回肠断处，风动护花铃。"
  },
  {
    "id": "nalanxingde#121",
    "title": "浪淘沙·望海",
    "author": "纳兰性德",
    "content": "蜃阙半模糊，踏浪惊呼。任将蠡测笑江湖。沐日光华还浴月，我欲乘桴。\n钓得六鳌无。竿拂珊瑚。桑田清浅问麻姑。水气浮天天接水，那是蓬壶。"
  },
  {
    "id": "nalanxingde#122",
    "title": "清平乐·弹琴峡题壁",
    "author": "纳兰性德",
    "content": "泠泠彻夜，谁是知音者。如梦前朝何处也，一曲边愁难写。\n极天关塞云中，人随落雁西风。唤取红襟翠袖，莫教泪洒英雄。"
  },
  {
    "id": "nalanxingde#123",
    "title": "蝶恋花·又到绿杨曾折处",
    "author": "纳兰性德",
    "content": "又到绿杨曾折处，不语垂鞭，踏遍清秋路。衰草连天无意绪，雁声远向萧关去。\n不恨天涯行役苦，只恨西风，吹梦成今古。明日客程还几许，沾衣况是新寒雨。"
  },
  {
    "id": "nalanxingde#124",
    "title": "摊破浣溪沙·风絮飘残已化萍",
    "author": "纳兰性德",
    "content": "风絮飘残已化萍，泥莲刚倩藕丝萦。珍重别拈香一瓣，记前生。\n人到情多情转薄，而今真个悔多情。又到断肠回首处，泪偷零。"
  },
  {
    "id": "nalanxingde#125",
    "title": "于中好·十月初四夜风雨其明日是亡妇生辰",
    "author": "纳兰性德",
    "content": "尘满疏帘素带飘，真成暗度可怜宵。几回偷拭青衫泪，忽傍犀奁见翠翘。\n惟有恨，转无聊。五更依旧落花朝。衰杨叶尽丝难尽，冷雨凄风打画桥。"
  },
  {
    "id": "nalanxingde#126",
    "title": "蝶恋花·眼底风光留不住",
    "author": "纳兰性德",
    "content": "眼底风光留不住，和暖和香，又上雕鞍去。欲倩烟丝遮别路，垂杨那是相思树。\n惆怅玉颜成间阻，何事东风，不作繁华主。断带依然留乞句，斑骓一系无寻处。"
  },
  {
    "id": "nalanxingde#127",
    "title": "临江仙·点滴芭蕉心欲碎",
    "author": "纳兰性德",
    "content": "点滴芭蕉心欲碎，声声催忆当初。欲眠还展旧时书。鸳鸯小字，犹记手生疏。\n倦眼乍低缃帙乱，重看一半模糊。幽窗冷雨一灯孤。料应情尽，还道有情无。"
  },
  {
    "id": "nalanxingde#128",
    "title": "踏莎行·倚柳题笺",
    "author": "纳兰性德",
    "content": "倚柳题笺，当花侧帽，赏心应比驱驰好。错教双鬓受东风，看吹绿影成丝早。\n金殿寒鸦，玉阶春草，就中冷暖和谁道。小楼明月镇长闲，人生何事缁尘老。"
  },
  {
    "id": "nalanxingde#129",
    "title": "金缕曲·姜西溟言别赋此赠之",
    "author": "纳兰性德",
    "content": "谁复留君住。叹人生、几翻离合，便成迟暮。最忆西窗同剪烛，却话家山夜雨。不道只、暂时相聚。衮衮长江萧萧木，送遥天、白雁哀鸣去。黄叶下，秋如许。\n曰归因甚添愁绪。料强似、冷烟寒月，栖迟梵宇。一事伤心君落魄，两鬓飘萧未遇。有解忆、长安儿女。裘敝入门空太息，信古来、才命真相负。身世恨，共谁语？"
  },
  {
    "id": "nalanxingde#130",
    "title": "金缕曲·慰西溟",
    "author": "纳兰性德",
    "content": "何事添凄咽。但由他、天公簸弄，莫教磨涅。失意每多如意少，终古几人称屈。须知道、福因才折。独卧藜床看北斗，背高城、玉笛吹成血。听谯鼓，二更彻。\n丈夫未肯因人热，且乘闲、五湖料理，扁舟一叶。泪似秋霖挥不尽，洒向野田黄蝶。须不羡、承明班列。马迹车尘忙未了，任西风吹冷长安月。又萧寺，花如雪。"
  },
  {
    "id": "nalanxingde#131",
    "title": "于中好·谁道阴山行路难",
    "author": "纳兰性德",
    "content": "谁道阴山行路难。风毛雨血万人欢。松梢露点沾鹰绁，芦叶溪深没马鞍。\n依树歇，映林看。黄羊高宴簇金盘。萧萧一夕霜风紧，却拥貂裘怨早寒。"
  },
  {
    "id": "nalanxingde#132",
    "title": "赤枣子·风淅淅",
    "author": "纳兰性德",
    "content": "风淅淅，雨纤纤。难怪春愁细细添。记不分明疑是梦，梦来还隔一重帘。"
  },
  {
    "id": "nalanxingde#133",
    "title": "浣溪沙·欲寄愁心朔雁边",
    "author": "纳兰性德",
    "content": "欲寄愁心朔雁边，西风浊酒惨离颜。黄花时节碧云天。\n古戍烽烟迷斥堠，夕阳村落解鞍鞯。不知征战几人还。"
  },
  {
    "id": "nalanxingde#134",
    "title": "南楼令·塞外重九",
    "author": "纳兰性德",
    "content": "古木向人秋，惊蓬掠鬓稠。是重阳、何处堪愁。记得当年惆怅事，正风雨，下南楼。\n断梦几能留，香魂一哭休。怪凉蝉、空满衾裯。霜落乌啼浑不睡，偏想出，旧风流。"
  },
  {
    "id": "nalanxingde#135",
    "title": "浣溪沙·雨歇梧桐泪乍收",
    "author": "纳兰性德",
    "content": "雨歇梧桐泪乍收，遣怀翻自忆从头。摘花销恨旧风流。\n帘影碧桃人已去，屧痕苍藓径空留。两眉何处月如钩。"
  },
  {
    "id": "nalanxingde#136",
    "title": "浣溪沙·十里湖光载酒游",
    "author": "纳兰性德",
    "content": "十里湖光载酒游，青帘低映白苹洲。西风听彻采菱讴。\n沙岸有时双袖拥，画船何处一竿收。归来无语晚妆楼。"
  },
  {
    "id": "nalanxingde#137",
    "title": "浣溪沙·记绾长条欲别难",
    "author": "纳兰性德",
    "content": "记绾长条欲别难。盈盈自此隔银湾。便无风雪也摧残。\n青雀几时裁锦字，玉虫连夜翦春旙。不禁辛苦况相关。"
  },
  {
    "id": "nalanxingde#138",
    "title": "浣溪沙·酒醒香销愁不胜",
    "author": "纳兰性德",
    "content": "酒醒香销愁不胜，如何更向落花行。去年高摘斗径盈。\n夜雨几番销瘦了，繁华如梦总无凭。人间何处问多情。"
  },
  {
    "id": "nalanxingde#139",
    "title": "蝶恋花·辛苦最怜天上月",
    "author": "纳兰性德",
    "content": "辛苦最怜天上月，一夕如环，夕夕都成玦。若似月轮终皎洁，不辞冰雪为卿热。\n无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。"
  },
  {
    "id": "nalanxingde#140",
    "title": "采桑子·那能寂寞芳菲节",
    "author": "纳兰性德",
    "content": "那能寂寞芳菲节，欲话生平。夜已三更，一阕悲歌泪暗零。\n须知秋叶春花促，点鬓星星。遇酒须倾，莫问千秋万岁名。"
  },
  {
    "id": "nalanxingde#141",
    "title": "于中好·小构园林寂不哗",
    "author": "纳兰性德",
    "content": "小构园林寂不哗，疏篱曲径仿山家。昼长吟罢风流子，忽听楸枰响碧纱。\n添竹石，伴烟霞。拟凭樽酒慰年华。休嗟髀里今生肉，努力春来自种花。"
  },
  {
    "id": "nalanxingde#142",
    "title": "秣陵怀古",
    "author": "纳兰性德",
    "content": "山色江声共寂寥，十三陵树晚萧萧。\n中原事业如江左，芳草何须怨六朝。"
  },
  {
    "id": "nalanxingde#143",
    "title": "淡黄柳·咏柳",
    "author": "纳兰性德",
    "content": "三眠未歇，乍到秋时节。一树料阳蝉更咽，曾绾灞陵离别。絮己为萍风卷叶，空凄切。\n长条莫轻折，苏小恨，倩他说。尽飘零、游冶章台客。红板桥空，湔裙人去，依旧晓风残月。"
  },
  {
    "id": "nalanxingde#144",
    "title": "红窗月·燕归花谢",
    "author": "纳兰性德",
    "content": "燕归花谢，早因循、又过清明。是一般风景，两样心情。犹记碧桃影里、誓三生。\n乌丝阑纸娇红篆，历历春星。道休孤密约，鉴取深盟。语罢一丝香露、湿银屏。"
  },
  {
    "id": "nalanxingde#145",
    "title": "浣溪沙·十八年来堕世间",
    "author": "纳兰性德",
    "content": "十八年来堕世间，吹花嚼蕊弄冰弦。多情情寄阿谁边。\n紫玉钗斜灯影背，红绵粉冷枕函偏。相看好处却无言。"
  },
  {
    "id": "nalanxingde#146",
    "title": "浣溪沙·已惯天涯莫浪愁",
    "author": "纳兰性德",
    "content": "已惯天涯莫浪愁，寒云衰草渐成秋。漫因睡起又登楼。\n伴我萧萧惟代马，笑人寂寂有牵牛，劳人只合一生休。"
  },
  {
    "id": "nalanxingde#147",
    "title": "浣溪沙·燕垒空梁画壁寒",
    "author": "纳兰性德",
    "content": "燕垒空梁画壁寒，诸天花雨散幽关。篆香清梵有无间。\n蛱蝶乍从帘影度，樱桃半是鸟街残。此时相对一忘言。"
  },
  {
    "id": "nalanxingde#148",
    "title": "眼儿媚·中元夜有感",
    "author": "纳兰性德",
    "content": "手写香台金字经，惟愿结来生。莲花漏转，杨枝露滴，想鉴微诚。\n欲知奉倩神伤极，凭诉与秋擎。西风不管，一池萍水，几点荷灯。"
  },
  {
    "id": "nalanxingde#149",
    "title": "菩萨蛮·为春憔悴留春住",
    "author": "纳兰性德",
    "content": "为春憔悴留春住，那禁半霎催归雨。深巷卖樱桃，雨余红更娇。\n黄昏清泪阁，忍便花飘泊。消得一声莺，东风三月情。"
  },
  {
    "id": "nalanxingde#150",
    "title": "鬓云松令·枕函香",
    "author": "纳兰性德",
    "content": "枕函香，花径漏。依约相逢，絮语黄昏后。时节薄寒人病酒，刬地梨花，彻夜东风瘦。\n掩银屏，垂翠袖。何处吹箫，脉脉情微逗。肠断月明红豆蔻，月似当时，人似当时否。"
  },
  {
    "id": "nalanxingde#151",
    "title": "望江南·咏弦月",
    "author": "纳兰性德",
    "content": "初八月，半镜上青霄。斜倚画阑娇不语，暗移梅影过红桥，裙带北风飘。"
  },
  {
    "id": "nalanxingde#152",
    "title": "蝶恋花·出塞",
    "author": "纳兰性德",
    "content": "今古河山无定据。画角声中，牧马频来去。满目荒凉谁可语？西风吹老丹枫树。\n从前幽怨应无数。铁马金戈，青冢黄昏路。一往情深深几许？深山夕照深秋雨。"
  },
  {
    "id": "nalanxingde#153",
    "title": "荷叶杯·知己一人谁是",
    "author": "纳兰性德",
    "content": "知己一人谁是？已矣。赢得误他生。有情终古似无情，别语悔分明。\n莫道芳时易度，朝暮。珍重好花天。为伊指点再来缘，疏雨洗遗钿。"
  },
  {
    "id": "nalanxingde#154",
    "title": "南乡子·为亡妇题照",
    "author": "纳兰性德",
    "content": "泪咽却无声，只向从前悔薄情。凭仗丹青重省识，盈盈，一片伤心画不成。\n别语忒分明，午夜鹣鹣梦早醒。卿自早醒侬自梦，更更，泣尽风檐夜雨铃。"
  },
  {
    "id": "nalanxingde#155",
    "title": "金人捧露盘·净业寺观莲有怀荪友",
    "author": "纳兰性德",
    "content": "藕风轻，莲露冷，断虹收，正红窗、初上帘钩。田田翠盖，趁斜阳鱼浪香浮。此时画阁垂杨岸，睡起梳头。\n旧游踪，招提路，重到处，满离忧。想芙蓉湖上悠悠。红衣狼藉，卧看少妾荡兰舟。午风吹断江南梦，梦里菱讴。"
  },
  {
    "id": "nalanxingde#156",
    "title": "菩萨蛮·春云吹散湘帘雨",
    "author": "纳兰性德",
    "content": "春云吹散湘帘雨，絮黏蝴蝶飞还住。人在玉楼中，楼高四面风。\n柳烟丝一把，暝色笼鸳瓦。休近小阑干，夕阳无限山。"
  },
  {
    "id": "nalanxingde#157",
    "title": "南歌子·古戍",
    "author": "纳兰性德",
    "content": "古戍饥乌集，荒城野雉飞。何年劫火剩残灰，试看英雄碧血，满龙堆。\n玉帐空分垒，金笳已罢吹。东风回首尽成非，不道兴亡命也，岂人为。"
  },
  {
    "id": "nalanxingde#158",
    "title": "虞美人·银床淅沥青梧老",
    "author": "纳兰性德",
    "content": "银床淅沥青梧老，屧粉秋蛩扫。采香行处蹙连钱，拾得翠翘何恨不能言。\n回廊一寸相思地，落月成孤倚。背灯和月就花阴，已是十年踪迹十年心。"
  },
  {
    "id": "nalanxingde#159",
    "title": "忆江南·宿双林禅院有感",
    "author": "纳兰性德",
    "content": "心灰尽、有发未全僧。风雨消磨生死别，似曾相识只孤檠，情在不能醒。\n摇落后，清吹那堪听。淅沥暗飘金井叶，乍闻风定又钟声，薄福荐倾城。"
  },
  {
    "id": "nalanxingde#160",
    "title": "百字令·宿汉儿村",
    "author": "纳兰性德",
    "content": "无情野火，趁西风烧遍、天涯芳草。榆塞重来冰雪里，冷入鬓丝吹老。牧马长嘶，征笳乱动，并入愁怀抱。定知今夕，庾郎瘦损多少。\n便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高唯有清啸。"
  },
  {
    "id": "nalanxingde#161",
    "title": "一络索·过尽遥山如画",
    "author": "纳兰性德",
    "content": "过尽遥山如画。短衣匹马。萧萧落木不胜秋，莫回首、斜阳下。\n别是柔肠萦挂。待归才罢。却愁拥髻向灯前，说不尽、离人话。"
  },
  {
    "id": "nalanxingde#162",
    "title": "清平乐·风鬟雨鬓",
    "author": "纳兰性德",
    "content": "风鬟雨鬓，偏是来无准。倦倚玉兰看月晕，容易语低香近。\n软风吹遍窗纱，心期便隔天涯。从此伤春伤别，黄昏只对梨花。"
  },
  {
    "id": "nalanxingde#163",
    "title": "清平乐·青陵蝶梦",
    "author": "纳兰性德",
    "content": "青陵蝶梦，倒挂怜么凤。退粉收香情一种，栖傍玉钗偷共。\n愔愔镜阁飞蛾，谁传锦字秋河。莲子依然隐雾，菱花暗惜横波。"
  },
  {
    "id": "nalanxingde#164",
    "title": "清平乐·添烟深漾",
    "author": "纳兰性德",
    "content": "麝烟深漾。人拥缑笙氅。新恨暗随新月长。不辨眉尖心上。\n六花斜扑疏帘。地衣红锦轻沾。记取暖香如梦，耐他一晌寒岩。"
  },
  {
    "id": "nalanxingde#165",
    "title": "清平乐·角声哀咽",
    "author": "纳兰性德",
    "content": "角声哀咽，襆被驮残月。过去华年如电掣，禁得番番离别。\n一鞭冲破黄埃乱山影里徘徊。蓦忆去年今日，十三陵下归来。"
  },
  {
    "id": "nalanxingde#166",
    "title": "清平乐·参横月落",
    "author": "纳兰性德",
    "content": "参横月落，客绪从谁托。望里家山云漠漠，似有红楼一角。\n不如意事年年，消磨绝塞风烟。输与五陵公子，此时梦绕花前。"
  },
  {
    "id": "nalanxingde#167",
    "title": "天仙子·梦里藻芜青一剪",
    "author": "纳兰性德",
    "content": "梦里蘼芜青一剪，玉郎经岁音书远。暗钟明月不归来，梁上燕，轻罗扇。好风又落桃花片。"
  },
  {
    "id": "nalanxingde#168",
    "title": "天仙子·天咫尺",
    "author": "纳兰性德",
    "content": "好在软绡红泪积，漏痕斜罥菱丝碧。古钗封寄玉关秋，天咫尺，人南北。不信鸳鸯头不白。"
  },
  {
    "id": "nalanxingde#169",
    "title": "天仙子·渌水亭秋夜",
    "author": "纳兰性德",
    "content": "水浴凉蟾风入袂，鱼鳞蹙损金波碎。好天良夜酒盈尊，心自醉，愁难睡。西风月落城乌起。"
  },
  {
    "id": "nalanxingde#170",
    "title": "相见欢·落花如梦凄迷",
    "author": "纳兰性德",
    "content": "落花如梦凄迷，麝烟微，又是夕阳潜下小楼西。\n愁无限，消瘦尽，有谁知？闲教玉笼鹦鹉念郎诗。"
  },
  {
    "id": "nalanxingde#171",
    "title": "昭君怨·深禁好春谁惜",
    "author": "纳兰性德",
    "content": "深禁好春谁惜，薄暮瑶阶伫立。别院管弦声，不分明。\n又是梨花欲谢，绣被春寒今夜。寂寞锁朱门，梦承恩。"
  },
  {
    "id": "nalanxingde#172",
    "title": "浣溪沙·藕荡桥边埋钓筒",
    "author": "纳兰性德",
    "content": "藕荡桥边埋钓筒，苎萝西去五湖东。笔床茶灶太从容。\n况有短墙银杏雨，更兼高阁玉兰风。画眉闲了画芙蓉。"
  },
  {
    "id": "nalanxingde#173",
    "title": "浣溪沙·身向云山那畔行",
    "author": "纳兰性德",
    "content": "身向云山那畔行，北风吹断马嘶声。深秋远塞若为情。\n一抹晚烟荒戍垒，半竿斜日旧关城。古今幽恨几时平。"
  },
  {
    "id": "nalanxingde#174",
    "title": "浣溪沙·桦屋鱼衣柳作城",
    "author": "纳兰性德",
    "content": "桦屋鱼衣柳作城，蛟龙鳞动浪花腥，飞扬应逐海东青。\n犹记当年军垒迹，不知何处梵钟声，莫将兴废话分明。"
  },
  {
    "id": "nalanxingde#175",
    "title": "菩萨蛮·回文",
    "author": "纳兰性德",
    "content": "雾窗寒对遥天暮，暮天遥对寒窗雾。花落正啼鸦，鸦啼正落花。\n袖罗垂影瘦，瘦影垂罗袖。风翦一丝红，红丝一翦风。"
  },
  {
    "id": "nalanxingde#176",
    "title": "菩萨蛮·阑风伏雨催寒食",
    "author": "纳兰性德",
    "content": "阑风伏雨催寒食，樱桃一夜花狼藉。刚与病相宜，锁窗薰绣衣。\n画眉烦女伴，央及流莺唤。半晌试开奁，娇多直自嫌。"
  },
  {
    "id": "nalanxingde#177",
    "title": "菩萨蛮·白日惊飚冬已半",
    "author": "纳兰性德",
    "content": "白日惊飚冬已半，解鞍正值昏鸦乱。冰合大河流，茫茫一片愁。\n烧痕空极望，鼓角高城上。明日近长安，客心愁未阑。"
  },
  {
    "id": "nalanxingde#178",
    "title": "菩萨蛮·萧萧几叶风兼雨",
    "author": "纳兰性德",
    "content": "萧萧几叶风兼雨，离人偏识长更苦。欹枕数秋天，蟾蜍下早弦。\n夜寒惊被薄，泪与灯花落。无处不伤心，轻尘在玉琴。"
  },
  {
    "id": "nalanxingde#179",
    "title": "菩萨蛮·窗前桃蕊娇如倦",
    "author": "纳兰性德",
    "content": "窗前桃蕊娇如倦，东风泪洗胭脂面。人在小红楼，离情唱《石州》。\n夜来双燕宿，灯背屏腰绿。香尽雨阑珊，薄衾寒不寒。"
  },
  {
    "id": "nalanxingde#180",
    "title": "菩萨蛮·雾窗寒对遥天暮",
    "author": "纳兰性德",
    "content": "雾窗寒对遥天暮，暮天遥对寒窗雾。花落正啼鸦，鸦啼正落花。\n袖罗垂影瘦，瘦影垂罗袖。风翦一丝红，红丝一翦风。"
  },
  {
    "id": "nalanxingde#181",
    "title": "菩萨蛮·飘蓬只逐惊飚转",
    "author": "纳兰性德",
    "content": "飘蓬只逐惊飚转，行人过尽烟光远。立马认河流，茂陵风雨秋。\n寂寥行殿锁，梵呗琉璃火。塞雁与宫鸦，山深日易斜。"
  },
  {
    "id": "nalanxingde#182",
    "title": "菩萨蛮·为陈其年题照",
    "author": "纳兰性德",
    "content": "晓寒瘦著西南月，丁丁漏箭余香咽。春已十分宜，东风无是非。\n蜀魂羞顾影，玉照斜红冷。谁唱《后庭花》，新年忆旧家。"
  },
  {
    "id": "nalanxingde#183",
    "title": "菩萨蛮·催花未歇花奴鼓",
    "author": "纳兰性德",
    "content": "催花未歇花奴鼓，酒醒已见残红舞。不忍覆余觞，临风泪数行。\n粉香看又别，空剩当时月。月也异当时，凄清照鬓丝。"
  },
  {
    "id": "nalanxingde#184",
    "title": "菩萨蛮·过张见阳山居，赋赠",
    "author": "纳兰性德",
    "content": "车尘马迹纷如织，羡君筑处真幽僻。柿叶一林红，萧萧四面风。\n功名应看镜，明月秋河影。安得此山间，与君高卧闲。"
  },
  {
    "id": "nalanxingde#185",
    "title": "菩萨蛮·玉绳斜转疑清晓",
    "author": "纳兰性德",
    "content": "玉绳斜转疑清晓，凄凄月白渔阳道。星影漾寒沙，微茫织浪花。\n金笳鸣故垒，唤起人难睡。无数紫鸳鸯，共嫌今夜凉。"
  },
  {
    "id": "nalanxingde#186",
    "title": "菩萨蛮·惜春春去惊新燠",
    "author": "纳兰性德",
    "content": "惜春春去惊新燠，粉融轻汗红绵扑。妆罢只思眠，江南四月天。\n绿阴帘半揭，此景清幽绝。行度竹林风，单衫杏子红。"
  },
  {
    "id": "nalanxingde#187",
    "title": "菩萨蛮·寄梁汾苕中",
    "author": "纳兰性德",
    "content": "知君此际情萧索，黄芦苦竹孤舟泊。烟白酒旗青，水村鱼市晴。\n柁楼今夕梦，脉脉春寒送。直过画眉桥，钱塘江上潮。"
  },
  {
    "id": "nalanxingde#188",
    "title": "菩萨蛮·乌丝画作回纹纸",
    "author": "纳兰性德",
    "content": "乌丝画作回纹纸，香煤暗蚀藏头字。筝雁十三双，输他作一行。\n相看仍似客，但道休相忆。索性不还家，落残红杏花。"
  },
  {
    "id": "nalanxingde#189",
    "title": "菩萨蛮·榛荆满眼山城路",
    "author": "纳兰性德",
    "content": "榛荆满眼山城路，征鸿不为愁人住。何处是长安，湿云吹雨寒。\n丝丝心欲碎，应是悲秋泪。泪向客中多，归时又奈何。"
  },
  {
    "id": "nalanxingde#190",
    "title": "菩萨蛮·隔花才歇廉纤雨",
    "author": "纳兰性德",
    "content": "隔花才歇廉纤雨，一声弹指混无语。梁燕自双归，长条脉脉垂。\n小屏山色远，妆薄铅华浅。独自立瑶阶，透寒金缕鞋。"
  },
  {
    "id": "nalanxingde#191",
    "title": "菩萨蛮·山城夜半催金柝",
    "author": "纳兰性德",
    "content": "山城夜半催金柝，酒醒孤馆灯花落。窗白一声鸡，枕函闻马嘶。\n门前乌桕树，霜月迷行处。遥忆独眠人，早寒惊梦频。"
  },
  {
    "id": "nalanxingde#192",
    "title": "虞美人·曲阑深处重相见",
    "author": "纳兰性德",
    "content": "曲阑深处重相见，匀泪偎人颤。凄凉别后两应同，最是不胜清怨月明中。\n半生已分孤眠过，山枕檀痕涴。忆来何事最销魂，第一折枝花样画罗裙。"
  },
  {
    "id": "nalanxingde#193",
    "title": "菩萨蛮·荒鸡再咽天难晓",
    "author": "纳兰性德",
    "content": "荒鸡再咽天难晓，星榆落尽秋将老。毡幕绕牛羊，敲冰饮酪浆。\n山程兼水宿，漏点清钲续。正是梦回时，拥衾无限思。"
  },
  {
    "id": "nalanxingde#194",
    "title": "菩萨蛮·砑笺银粉残煤画",
    "author": "纳兰性德",
    "content": "砑笺银粉残煤画，画煤残粉银笺砑。清夜一灯明，明灯一夜清。\n片花惊宿燕，燕宿惊花片。亲自梦归人，人归梦自亲。"
  },
  {
    "id": "nalanxingde#195",
    "title": "菩萨蛮·新寒中酒敲窗雨",
    "author": "纳兰性德",
    "content": "新寒中酒敲窗雨，残香细袅秋情绪。才道莫伤神，青衫湿一痕。\n无聊成独卧，弹指韶光过。记得别伊时，桃花柳万丝。"
  },
  {
    "id": "nalanxingde#196",
    "title": "长相思·一重山",
    "author": "纳兰性德",
    "content": "一重山，两重山，山远天高烟水寒，相思枫叶丹。\n菊花开，菊花残，塞雁高飞人未还，一帘风月闲。"
  },
  {
    "id": "nalanxingde#197",
    "title": "卜算子·新柳",
    "author": "纳兰性德",
    "content": "娇软不胜垂，瘦怯那禁舞。多事年年二月风，翦出鹅黄缕。\n一种可怜生，落日和烟雨。苏小门前长短条，即渐迷行处。"
  },
  {
    "id": "nalanxingde#198",
    "title": "采桑子·咏春雨",
    "author": "纳兰性德",
    "content": "嫩烟分染鹅儿柳，一样风丝。似整如欹，才着春寒瘦不支。\n凉侵晓梦轻蝉腻，约略红肥。不惜葳蕤，碾取名香作地衣。"
  },
  {
    "id": "nalanxingde#199",
    "title": "采桑子·桃花羞作无情死",
    "author": "纳兰性德",
    "content": "桃花羞作无情死，感激东风，吹落娇红，飞入窗间伴懊侬。\n谁怜辛苦东阳瘦，也为春慵，不及芙蓉，一片幽情冷处浓。"
  },
  {
    "id": "nalanxingde#200",
    "title": "虞美人·春情只到梨花薄",
    "author": "纳兰性德",
    "content": "春情只到梨花薄，片片催零落。夕阳何事近黄昏，不道人间犹有未招魂。\n银笺别梦当时句，密绾同心苣。为伊判作梦中人，索向画图清夜唤真真。"
  },
  {
    "id": "nalanxingde#201",
    "title": "虞美人·黄昏又听城头角",
    "author": "纳兰性德",
    "content": "黄昏又听城头角，病起心情恶。药炉初沸短檠青，无那残香半缕恼多情。\n多情自古原多病，清镜怜清影。一声弹指泪如丝，央及东风休遣玉人知。"
  },
  {
    "id": "nalanxingde#202",
    "title": "金缕曲·亡妇忌日有感",
    "author": "纳兰性德",
    "content": "此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。\n重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知己。还怕两人俱薄命，再缘悭、剩月零风里。清泪尽，纸灰起。"
  },
  {
    "id": "nalanxingde#203",
    "title": "虞美人·秋夕信步",
    "author": "纳兰性德",
    "content": "愁痕满地无人省，露湿琅玕影。闲阶小立倍荒凉。还剩旧时月色在潇湘。\n薄情转是多情累，曲曲柔肠碎。红笺向壁字模糊，忆共灯前呵手为伊书。"
  },
  {
    "id": "nalanxingde#204",
    "title": "柳枝词",
    "author": "纳兰性德",
    "content": "池上闲房碧树围，帘纹如彀上斜晖。\n生憎飞絮吹难定，一出红窗便不归。"
  },
  {
    "id": "nalanxingde#205",
    "title": "遐方怨·欹角枕",
    "author": "纳兰性德",
    "content": "欹角枕，掩红窗。梦到江南，伊家博山沉水香。\n湔裙归晚坐思量。轻烟笼浅黛，月茫茫。"
  },
  {
    "id": "nalanxingde#206",
    "title": "浣溪沙·肯把离情容易看",
    "author": "纳兰性德",
    "content": "肯把离情容易看，要从容易见艰难。难抛往事一般般。\n今夜灯前形共影，枕函虚置翠衾单。更无人与共春寒。"
  },
  {
    "id": "nalanxingde#207",
    "title": "霜天晓角·重来丁酒",
    "author": "纳兰性德",
    "content": "重来丁酒，折尽风前柳。若问看花情绪，似当日，怎能够。\n休为西风瘦，痛饮频搔首。自古青蝇白璧，天已早安排就。"
  },
  {
    "id": "nalanxingde#208",
    "title": "菩萨蛮·黄云紫塞三千里",
    "author": "纳兰性德",
    "content": "黄云紫塞三千里，女墙西畔啼乌起。落日万山寒，萧萧猎马还。\n笳声听不得，入夜空城黑。秋梦不归家，残灯落碎花。"
  },
  {
    "id": "nalanxingde#209",
    "title": "减字木兰花·烛花摇影",
    "author": "纳兰性德",
    "content": "烛花摇影，冷透疏衾刚欲醒。待不思量，不许孤眠不断肠。\n茫茫碧落，天上人间情一诺。银汉难通，稳耐风波愿始从。"
  },
  {
    "id": "nalanxingde#210",
    "title": "减字木兰花·从教铁石",
    "author": "纳兰性德",
    "content": "从教铁石，每见花开成惜惜。泪点难消，滴损苍烟玉一条。\n怜伊大冷，添个纸窗疏竹影。记取相思，环佩归来月上时。"
  },
  {
    "id": "nalanxingde#211",
    "title": "采桑子·明月多情应笑我",
    "author": "纳兰性德",
    "content": "明月多情应笑我，笑我如今。辜负春心，独自闲行独自吟。\n近来怕说当时事，结遍兰襟。月浅灯深，梦里云归何处寻。"
  },
  {
    "id": "nalanxingde#212",
    "title": "采桑子·巂周声里严关峙",
    "author": "纳兰性德",
    "content": "巂周声里严关峙，匹马登登，乱踏黄尘。听报邮签第几程。\n行人莫话前朝事，风雨诸陵，寂寞鱼灯。天寿山头冷月横。"
  },
  {
    "id": "nalanxingde#213",
    "title": "采桑子·土花曾染湘娥黛",
    "author": "纳兰性德",
    "content": "土花曾染湘娥黛，铅泪难消。清韵谁敲，不是犀椎是凤翘。\n只应长伴端溪紫，割取秋潮。鹦鹉偷教，方响前头见玉萧。"
  },
  {
    "id": "nalanxingde#214",
    "title": "河传·春浅",
    "author": "纳兰性德",
    "content": "春浅，红怨，掩双环。微雨花间，昼闲。无言暗将红泪弹。阑珊，香销轻梦还。\n斜倚画屏思往事，皆不是，空作相思字。记当时垂柳丝，花枝，满庭蝴蝶儿。"
  },
  {
    "id": "nalanxingde#215",
    "title": "于中好·咏史",
    "author": "纳兰性德",
    "content": "马上吟成促渡江，分明闲气属闺房。生憎久闭金铺暗，花冷回心玉一床。\n添哽咽，足凄凉。谁教生得满身香。只今西海年年月，犹为萧家照断肠。"
  },
  {
    "id": "nalanxingde#216",
    "title": "菩萨蛮·隔花才歇帘纤雨",
    "author": "纳兰性德",
    "content": "隔花才歇帘纤雨，一声弹指浑无语。梁燕自双归，长条脉脉垂。\n小屏山色远，妆薄铅华浅。独自立瑶阶，透寒金缕鞋。"
  },
  {
    "id": "nalanxingde#217",
    "title": "玉连环影",
    "author": "纳兰性德",
    "content": "何处几叶萧萧雨。湿尽檐花，花底人无语。掩屏山，玉炉寒。谁见两眉愁聚倚阑干。"
  },
  {
    "id": "nalanxingde#218",
    "title": "茅斋",
    "author": "纳兰性德",
    "content": "闲亭照白日，一室罗古今。\n偶焉此栖迟，抱膝悠然吟。\n吟罢有余适，散瞩复披襟。\n时开玉怀卷，或弹珠柱琴。\n檐树吐新花，枝头语珍禽。\n花发饶冶色，禽鸣多姣音。\n色冶眩春目，音姣伤春心。\n夕阳下虞渊，寂莫还空林。\n清光复相照，片月西山岭。\n东园桃李姿，是妾嫁君时。\n燕婉为夫妇，相爱不相离。\n良人忽远征，妾独守空帏。\n忧来恒自叹，冀死魂追随。\n又念妾死时，谁制万里衣。\n幸有双鲤鱼，拟为寄君辞。\n终日不成章，含泪自封题。\n君若得鲤鱼，剖鱼开素书。\n但看行中字，一一与泪俱。"
  },
  {
    "id": "nalanxingde#219",
    "title": "净业寺",
    "author": "纳兰性德",
    "content": "红楼高耸碧池深，荷芰生凉豁远襟。湖色静涵孤刹影，花香暗入定僧心。\n经翻佛藏研朱荚，地赐朝家布紫金。下马长堤一吟望，梵钟杂送海潮音。"
  },
  {
    "id": "nalanxingde#220",
    "title": "菩萨蛮·客中愁损催寒夕",
    "author": "纳兰性德",
    "content": "客中愁损催寒夕，夕寒催损愁中客。门掩月黄昏，昏黄月掩门。\n翠衾孤拥醉，醉拥孤衾翠。醒莫更多情，情多更莫醒。"
  },
  {
    "id": "nalanxingde#221",
    "title": "高楼望月",
    "author": "纳兰性德",
    "content": "戚戚复戚戚，高楼月如雪。\n二八正婵娟，月明翡翠钿。\n由来工织锦，生小倚朱弦。\n朱弦岂解愁，素手似云浮。\n一声落天上，闻者皆泪流。\n别郎已经年，望郎出楼前。\n青天如海水，碧月如珠圆。\n月圆以复缺，不见长安客。\n古道白于霜，沙灭行人迹。\n月出光在天，月高光在地。\n何当同心人，两两不相弃。"
  },
  {
    "id": "nalanxingde#222",
    "title": "扈驾马兰峪赐观温泉恭纪十韵",
    "author": "纳兰性德",
    "content": "御天来凤辇，浴日启龙池。\n野迥纡皇览，春浓值圣时。\n落花萦彩仗，初柳拂朱旗。\n行漏三辰拥，停銮万象随。\n瑞征泉是醴，喜溢沼生芝。\n特许观灵液，相将涉禁墀。"
  },
  {
    "id": "nalanxingde#223",
    "title": "拟古·高云媚春日",
    "author": "纳兰性德",
    "content": "高云媚春日，坐觉鱼鸟亲。\n可怜暮春候，病中别故人。\n莺啼花乱落，风吹成锦茵。\n君去一何速，到家垂柳新。\n芙蓉湖上月，照君垂长纶。"
  },
  {
    "id": "nalanxingde#224",
    "title": "南海子·分弓列戟四门开",
    "author": "纳兰性德",
    "content": "分弓列戟四门开，游豫长陪万乘来。\n七十二桥天汉上，彩虹飞下晾鹰台。"
  },
  {
    "id": "nalanxingde#225",
    "title": "扈跸霸州",
    "author": "纳兰性德",
    "content": "霸山重镇奠神京，鸾辂春游淑景明。万呱银涛冲古岸，四围玉甃护严城。\n花乘暖日迎来骑，柳带新膏绾去旌。八寨雄图今更固，行随赏乐胜蓬瀛。"
  },
  {
    "id": "nalanxingde#226",
    "title": "江行",
    "author": "纳兰性德",
    "content": "木落江已空，清辉澹鸥鹭。\n不见系缆石，寒潮没瓜步。\n帆移清枫林，人归白沙渡。\n似有山猿啼，窈然潇湘暮。"
  },
  {
    "id": "nalanxingde#227",
    "title": "中元前一夕枕上偶成",
    "author": "纳兰性德",
    "content": "酒醒池塘耿不眠，帐纹漠漠隔轻烟。\n溪风到竹初疑雨，秋月如弓渐满弦。\n残梦远经吹角戍，明河长亘衣天。\n哀蛩饯晓浑多事，也似严更古驿边。"
  },
  {
    "id": "nalanxingde#228",
    "title": "拟古",
    "author": "纳兰性德",
    "content": "朔风吹古柳，时序忽代续。\n庭草萎已尽，顾视白日速。\n吾本落拓人，无为自拘束。\n倜傥寄天地，樊笼非所欲。\n嗟载华亭鹤，荣名反以辱。\n有客叹二毛，操觚序金谷。\n酒空人尽去，聚散何局促。\n揽衣起长歌，明月皎如玉。"
  },
  {
    "id": "nalanxingde#229",
    "title": "盛京",
    "author": "纳兰性德",
    "content": "拔地蛟龙宅，当关虎豹城。\n山连长白秀，江入混同清。\n庙社灵风肃，豪强右族更。\n明明开创业，休拟作陪京。"
  },
  {
    "id": "nalanxingde#230",
    "title": "柳条边",
    "author": "纳兰性德",
    "content": "是处垣篱防绝塞，角端西来画疆界。\n汉使今行虎落中，秦城合筑龙荒外。\n龙荒虎落两依然，护得当时饮马泉。\n若使春风知别苦，不应吹到柳条边。"
  },
  {
    "id": "nalanxingde#231",
    "title": "南海子·红桥夹岸柳平分",
    "author": "纳兰性德",
    "content": "红桥夹岸柳平分，雉兔年年不掩群。\n飞放何须烦海户，郊南新置羽林军。"
  },
  {
    "id": "nalanxingde#232",
    "title": "古北口",
    "author": "纳兰性德",
    "content": "乱山入戟拥孤城，一线人争鸟道行。\n地险东西分障塞，云开南北望神京。\n新图已入三关志，往事休论十路兵。\n都护近来长不调，年年烽火报生平。"
  },
  {
    "id": "nalanxingde#233",
    "title": "玉泉",
    "author": "纳兰性德",
    "content": "芙蓉殿俯御河寒，残月西风并马看。\n十里松杉清绝处，不知晓雪在西山。"
  },
  {
    "id": "nalanxingde#234",
    "title": "玉泉十二韵",
    "author": "纳兰性德",
    "content": "地涌西山脉，名标禁御泉。\n百层飞作雨，万顷汇成渊。\n润下终归海，源高却自天。\n萦烟来树杪，带雪落云边。\n隐见瑶光曳，琤苁佩响传。\n红栋桥宛转，乌榜棹洄沿。\n蛟龙蟠翠岛，雁鹜起琼田。\n镜面晶荧合，珠痕荡漾圆。\n翠流初放荇，娇拥半开莲。\n睿赏悬孤鉴，馀波溢九璇。\n那居真有庆，鱼藻在诗篇。"
  },
  {
    "id": "nalanxingde#235",
    "title": "汤泉应制·六龙初驻浴蓝天",
    "author": "纳兰性德",
    "content": "六龙初驻浴蓝天，碧瓦朱旗共一川。\n润逼仙桃红自舞，醉酣人柳绿犹眠。\n吹成暖律回燕谷，散作薰风入舜弦。\n最是垂衣深圣德，不须词笔颂甘泉。"
  },
  {
    "id": "nalanxingde#236",
    "title": "记征人语",
    "author": "纳兰性德",
    "content": "边月无端照别离，故园何处寄相思。\n西风不解征人语，一夕萧萧满大旗。"
  },
  {
    "id": "nalanxingde#237",
    "title": "汤泉应制·清时礼乐萃朝端",
    "author": "纳兰性德",
    "content": "清时礼乐萃朝端，次第郊原引玉銮。\n河岳千年归带砾，寝园三月拜衣冠。\n便从畿甸亲民隐，更启神泉示从官。\n非独炎灵钟坎德，恩波深处不知寒。"
  },
  {
    "id": "nalanxingde#238",
    "title": "汤泉应制·鱼鳞雁齿镜中开",
    "author": "纳兰性德",
    "content": "鱼鳞雁齿镜中开，溅沫为霖遍九垓。\n不用劫灰求仿佛，便从天汉象昭回。\n桑坛法驾乘春转，鹤禁仙镳问寝来。\n遥祝海隅同帝泽，年年长听属车雷。"
  },
  {
    "id": "nalanxingde#239",
    "title": "雄县观鱼",
    "author": "纳兰性德",
    "content": "渔师临广泽，侍从俯清澜。\n瑞入王舟好，仁知圣网宽。\n拨鳞飞白雪，行鲙缕金盘。\n在藻同周宴，时容万姓看。"
  },
  {
    "id": "nalanxingde#240",
    "title": "梅花落",
    "author": "纳兰性德",
    "content": "春色凤城来，寒梅逼岁开。\n条风初入树，缥雪渐侵苔。\n粉逐莺衣散，香黏蝶翅回。\n陇头人未返，急管莫频催。"
  },
  {
    "id": "nalanxingde#241",
    "title": "蕉园",
    "author": "纳兰性德",
    "content": "见说斋坦闭，前朝大乙祠。\n莺边花树树，燕外柳丝丝。\n宫御人稀少，词臣例许窥。\n今朝陪豹尾，新长万年枝。"
  },
  {
    "id": "nalanxingde#242",
    "title": "风流子·秋郊射猎",
    "author": "纳兰性德",
    "content": "平原草枯矣，重阳后，黄叶树骚骚。记玉勒青丝，落花时节，曾逢拾翠，忽听吹箫。今来是、烧痕残碧尽，霜影乱红凋。秋水映空，寒烟如织，皂雕飞处，天惨云高。\n人生须行乐，君知否。容易两鬓萧萧。自与东君作别，刬地无聊。算功名何许，此身博得。短衣射虎，沽酒西郊。便向夕阳影里，倚马挥毫。"
  },
  {
    "id": "nalanxingde#243",
    "title": "扈驾西山",
    "author": "纳兰性德",
    "content": "凤翥龙蟠势作环，浮青不断太行山。\n九重殿阁葱茏里，一气风云吐纳间。\n熊虎自当驰道伏，蛟螭长棒御书闲。\n黄图此日论形胜，惭愧频叨侍从班。"
  },
  {
    "id": "nalanxingde#244",
    "title": "入直西苑",
    "author": "纳兰性德",
    "content": "望里蓬瀛近，行来阆苑齐。\n晴霞开碧沼，落月隐金堤。\n叶密莺先觉，花繁径不迷。\n笙歌回辇处，长在凤城西。"
  },
  {
    "id": "nalanxingde#245",
    "title": "兴京陪祭福陵",
    "author": "纳兰性德",
    "content": "龙盘凤翥气佳哉，东指斋宫玉辇来。\n影入松楸仙仗远，香升俎豆晓云开。\n盛仪备处千官肃，神贶乘时万马回。\n豹尾叨陪须献颂，小臣惭愧展微才。"
  },
  {
    "id": "nalanxingde#246",
    "title": "汤泉应制·身向咸池榜末光",
    "author": "纳兰性德",
    "content": "身向咸池榜末光，三危露暖不成霜。\n金铺照日初涵影，玉求生烟别作香。\n地接蓬莱通御气，波翻豆蔻散朝凉。\n微臣幸属赓歌日，愿借如川献寿觞。"
  },
  {
    "id": "nalanxingde#247",
    "title": "菩萨蛮·春花春月年年客",
    "author": "纳兰性德",
    "content": "春花春月年年客，怜春又怕春离别。只为晓风愁，催花扑玉钩。娟娟双蛱蝶，宛转飞花侧。花底一声歌，疼花花奈何。"
  },
  {
    "id": "nalanxingde#248",
    "title": "拟冬日景忠山应制·岧峣铁凤锁琳宫",
    "author": "纳兰性德",
    "content": "岧峣铁凤锁琳宫，亲侍銮舆度碧空。\n圣主岂因崇象教，宸游直自接鸿蒙。\n远山雪有一峰白，别浦枫余几树红。\n天意不教常肃杀，伫看宇宙遍春风。"
  },
  {
    "id": "nalanxingde#249",
    "title": "景山",
    "author": "纳兰性德",
    "content": "雪里瑶华岛，云端白玉京。\n削成千仞势，高出九重城。\n绣陌回环绕，红楼宛转迎。\n近天多雨露，草木每先荣。"
  },
  {
    "id": "nalanxingde#250",
    "title": "拟古·美人临残月",
    "author": "纳兰性德",
    "content": "美人临残月，无言若有思。\n含颦但斜睇，吁嗟怜者谁。\n予本多情人，寸心聊自持。\n浩歌幽兰曲，援琴终不怡。\n私恨托远梦，初日照帘帏。"
  },
  {
    "id": "nalanxingde#251",
    "title": "拟古·予生未三十",
    "author": "纳兰性德",
    "content": "予生未三十，忧愁居其半。\n心事如落花，春风吹已断。\n行当适远道，作记殊汗漫。\n寒食青草多，薄暮烟冥冥。\n山桃一夜红，茵箔随飘零。\n愿餐玉红草，一醉不复醒。"
  },
  {
    "id": "nalanxingde#252",
    "title": "密云",
    "author": "纳兰性德",
    "content": "白檀山下水声秋，地踞潮河最上流。\n日暮行人寻堠馆，凉砧一片古檀州。"
  },
  {
    "id": "nalanxingde#253",
    "title": "芳树",
    "author": "纳兰性德",
    "content": "连理无分影，同心岂独芳？傍檐巢翡翠，临水宿鸳鸯。\n叶叶含春思，枝枝向画廊。君情若比树，妾意复何伤？\n陌上谁攀折，闺中思复侵。眼凝清露重，眉敛翠烟深。\n羌笛临风曲，悲笳出塞音。纵垂千万缕，那系别离心。"
  },
  {
    "id": "nalanxingde#254",
    "title": "拟冬日景忠山应制·雄关阻塞戴灵鳌",
    "author": "纳兰性德",
    "content": "雄关阻塞戴灵鳌，控制卢龙胜百牢。\n山界万重横翠黛，海当三面涌银涛。\n哀笳带月传声切，早雁迎秋度影高。\n旧是六师开险处，待陪巡幸扈星旌。"
  },
  {
    "id": "nalanxingde#255",
    "title": "明月棹孤舟·海淀",
    "author": "纳兰性德",
    "content": "一片亭亭空凝伫。趁西风霓裳偏舞。白鸟惊飞，菰蒲叶乱，断续浣纱人语。\n丹碧驳残秋夜雨。风吹去采菱越女。辘轳声断，昏鸦欲起，多少博山情绪。"
  },
  {
    "id": "nalanxingde#256",
    "title": "南海子·相风微动九门开",
    "author": "纳兰性德",
    "content": "相风微动九门开，南陌离宫万柳栽。\n草色横粘下马泊，水光平占晾鹰台。\n锦鞯欲射波间去，玉辇疑从岛上回。\n自是软红惊十丈，天教到此洗尘埃。"
  },
  {
    "id": "nalanxingde#257",
    "title": "班婕妤怨歌",
    "author": "纳兰性德",
    "content": "团团望舒月，皓皓冰蚕绢。\n欲却炎天暑，比月裁成扇。\n望舒圆易缺，金风换炎节。\n风凉秋气寒，匣扇复谁看。\n扇弃何足道，感妾伤怀抱。\n对月泪如丝，君恩异旧时。"
  },
  {
    "id": "nalanxingde#258",
    "title": "浣溪沙·伏雨朝寒愁不胜",
    "author": "纳兰性德",
    "content": "伏雨朝寒悉不胜，那能还傍杏花行。去年高摘斗轻盈。\n漫惹炉烟双袖紫，空将酒晕一衫青。人间何处问多情。"
  }
]