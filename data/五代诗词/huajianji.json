[
  {
    "id": "huajianji-1-juan#1",
    "title": "菩萨蛮 其一",
    "author": "温庭筠",
    "content": "小山重叠金明灭，鬓云欲度香腮雪。\n懒起画蛾眉，弄妆梳洗迟。\n照花前后镜，花面交相映。\n新帖绣罗襦，双双金鹧鸪。"
  },
  {
    "id": "huajianji-1-juan#2",
    "title": "菩萨蛮 其二",
    "author": "温庭筠",
    "content": "水晶帘里玻璃枕，暖香惹梦鸳鸯锦。\n江上柳如烟，雁飞残月天。\n藕丝秋色浅，人胜参差剪。\n双鬓隔香红，玉钗头上风。"
  },
  {
    "id": "huajianji-1-juan#3",
    "title": "菩萨蛮 其三",
    "author": "温庭筠",
    "content": "蕊黄无限当山额，宿妆隐笑纱窗隔。\n相见牡丹时，暂来还别离。\n翠钗金作股，钗上蝶双舞。\n心事竟谁知，月明花满枝。"
  },
  {
    "id": "huajianji-1-juan#4",
    "title": "菩萨蛮 其四",
    "author": "温庭筠",
    "content": "翠翘金缕双㶉鶒，水纹细起春池碧。\n池上海棠梨，雨晴红满枝。\n绣衫遮笑靥，烟草粘飞蝶。\n青琐对芳菲，玉关音信稀。"
  },
  {
    "id": "huajianji-1-juan#5",
    "title": "菩萨蛮 其五",
    "author": "温庭筠",
    "content": "杏花含露团香雪，绿杨陌上多离别。\n灯在月胧明，觉来闻晓莺。\n玉钩褰翠幕，妆浅旧眉薄。\n春梦正关情，镜中蝉鬓轻。"
  },
  {
    "id": "huajianji-1-juan#6",
    "title": "菩萨蛮 其六",
    "author": "温庭筠",
    "content": "玉楼明月长相忆，柳丝袅娜春无力。\n门外草萋萋，送君闻马嘶。\n画罗金翡翠，香烛消成泪。\n花落子规啼，绿窗残梦迷。"
  },
  {
    "id": "huajianji-1-juan#7",
    "title": "菩萨蛮 其七",
    "author": "温庭筠",
    "content": "凤凰相对盘金缕，牡丹一夜经微雨。\n明镜照新妆，鬓轻双脸长。\n画楼相望久，栏外垂丝柳。\n音信不归来，社前双燕回。"
  },
  {
    "id": "huajianji-1-juan#8",
    "title": "菩萨蛮 其八",
    "author": "温庭筠",
    "content": "牡丹花谢莺声歇，绿杨满院中庭月。\n相忆梦难成，背窗灯半明。\n翠钿金压脸，寂寞香闺掩。\n人远泪阑干，燕飞春又残。"
  },
  {
    "id": "huajianji-1-juan#9",
    "title": "菩萨蛮 其九",
    "author": "温庭筠",
    "content": "满宫明月梨花白，故人万里关山隔。\n金雁一双飞，泪痕沾绣衣。\n小园芳草绿，家住越溪曲。\n杨柳色依依，燕归君不归。"
  },
  {
    "id": "huajianji-1-juan#10",
    "title": "菩萨蛮 其十",
    "author": "温庭筠",
    "content": "宝函钿雀金㶉鶒，沉香阁上吴山碧。\n杨柳又如丝，驿桥春雨时。\n画楼音信断，芳草江南岸。\n鸾镜与花枝，此情谁得知。"
  },
  {
    "id": "huajianji-1-juan#11",
    "title": "菩萨蛮 其十一",
    "author": "温庭筠",
    "content": "南园满地堆轻絮，愁闻一霎清明雨。\n雨后却斜阳，杏花零落香。\n无言匀睡脸，枕上屏山掩。\n时节欲黄昏，无聊独倚门。"
  },
  {
    "id": "huajianji-1-juan#12",
    "title": "菩萨蛮 其十二",
    "author": "温庭筠",
    "content": "夜来皓月才当午，重帘悄悄无人语。\n深处麝烟长，卧时留薄妆。\n当年还自惜，往事那堪忆。\n花落月明残，锦衾知晓寒。"
  },
  {
    "id": "huajianji-1-juan#13",
    "title": "菩萨蛮 其十三",
    "author": "温庭筠",
    "content": "雨暗夜合玲珑日，万枝香袅红丝拂。\n闲梦忆金堂，满庭萱草长。\n绣帘垂簏簌，眉黛远山绿。\n春水渡溪桥，凭栏魂欲消。"
  },
  {
    "id": "huajianji-1-juan#14",
    "title": "菩萨蛮 其十四",
    "author": "温庭筠",
    "content": "竹风轻动庭除冷，珠帘月上玲珑影。\n山枕隐秾妆，绿檀金凤凰。\n两蛾愁黛浅，故国吴宫远。\n春恨正关情，画楼残点声。"
  },
  {
    "id": "huajianji-1-juan#15",
    "title": "更漏子 其一",
    "author": "温庭筠",
    "content": "柳丝长，春雨细，花外漏声迢递。\n惊塞雁，起城乌，画屏金鹧鸪。\n香雾薄，透帘幕，惆怅谢家池阁。\n红烛背，绣帘垂，梦长君不知。"
  },
  {
    "id": "huajianji-1-juan#16",
    "title": "更漏子 其二",
    "author": "温庭筠",
    "content": "星斗稀，钟鼓歇，帘外晓莺残月。\n兰露重，柳风斜，满庭堆落花。\n虚阁上，倚栏望，还似去年惆怅。\n春欲暮，思无穷，旧欢如梦中。"
  },
  {
    "id": "huajianji-1-juan#17",
    "title": "更漏子 其三",
    "author": "温庭筠",
    "content": "金雀钗，红粉面，花里暂时相见。\n如我意，感君怜，此情须问天。\n香作穗，蜡成泪，还似两人心意。\n山枕腻，锦衾寒，觉来更漏残。"
  },
  {
    "id": "huajianji-1-juan#18",
    "title": "更漏子 其四",
    "author": "温庭筠",
    "content": "相见稀，相忆久，眉浅淡烟如柳。\n垂翠幕，结同心，待郎熏绣衾。\n城上月，白如雪，蝉鬓美人愁绝。\n宫树暗，鹊桥横，玉签初报明。"
  },
  {
    "id": "huajianji-1-juan#19",
    "title": "更漏子 其五",
    "author": "温庭筠",
    "content": "背江楼，临海月，城上角声呜咽。\n堤柳动，岛烟昏，两行征雁分。\n京口路，归帆渡，正是芳菲欲度。\n银烛尽，玉绳低，一声村落鸡。"
  },
  {
    "id": "huajianji-1-juan#20",
    "title": "更漏子 其六",
    "author": "温庭筠",
    "content": "玉炉香，红蜡泪，偏照画堂秋思。\n眉黛薄，鬓云残，夜长衾枕寒。\n梧桐树，三更雨，不道离情正苦。\n一叶叶，一声声，空阶滴到明。"
  },
  {
    "id": "huajianji-1-juan#21",
    "title": "归国遥·香玉",
    "author": "温庭筠",
    "content": "香玉，翠凤宝钗垂簏簌，胜金粟，越罗春水绿。\n画堂照帘残烛，梦余更漏促。\n谢娘无限心曲，晓屏山断续。"
  },
  {
    "id": "huajianji-1-juan#22",
    "title": "归国遥·双脸",
    "author": "温庭筠",
    "content": "双脸，小凤战蓖金飐艳。舞衣无力风敛，藕丝秋色染。\n锦帐绣帷斜掩，露珠清晓簟。\n粉心黄蕊花靥，黛眉山两点。"
  },
  {
    "id": "huajianji-1-juan#23",
    "title": "酒泉子·花映柳条",
    "author": "温庭筠",
    "content": "花映柳条，闲向绿萍池上。\n凭栏干，窥细浪，雨萧萧。\n近来音信两疏索，洞房空寂寞。\n掩银屏，垂翠箔，度春宵。"
  },
  {
    "id": "huajianji-1-juan#24",
    "title": "酒泉子·日映纱窗",
    "author": "温庭筠",
    "content": "日映纱窗，金鸭小屏山碧。\n故乡春，烟霭隔，背兰釭。\n宿妆惆怅倚高阁，千里云影薄。\n草初齐，花又落，燕双双。"
  },
  {
    "id": "huajianji-1-juan#25",
    "title": "酒泉子·楚女不归",
    "author": "温庭筠",
    "content": "楚女不归，楼枕小河春水。\n月孤明，风又起，杏花稀。\n玉钗斜簪云鬟髻，裙上金缕凤。\n八行书，千里梦，雁南归。"
  },
  {
    "id": "huajianji-1-juan#26",
    "title": "酒泉子·罗带惹香",
    "author": "温庭筠",
    "content": "罗带惹香，犹系别时红豆。\n泪痕新，金缕旧，断离肠。\n一双娇燕语雕梁，还是去年时节。\n绿阴浓，芳草歇，柳花狂。"
  },
  {
    "id": "huajianji-1-juan#27",
    "title": "定西番·汉使昔年离别",
    "author": "温庭筠",
    "content": "汉使昔年离别。\n攀弱柳，折寒梅，上高台。\n千里玉关春雪，雁来人不来。\n羌笛一声愁绝，月徘徊。"
  },
  {
    "id": "huajianji-1-juan#28",
    "title": "定西番·海燕欲飞调羽",
    "author": "温庭筠",
    "content": "海燕欲飞调羽。萱草绿，杏花红，隔帘栊。\n双鬓翠霞金缕，一枝春艳浓。\n楼上月明三五，琐窗中。"
  },
  {
    "id": "huajianji-1-juan#29",
    "title": "定西番·细雨晓莺春晚",
    "author": "温庭筠",
    "content": "细雨晓莺春晚。\n人似玉，柳如眉，正相思。\n罗幕翠帘初卷，镜中花一枝。\n肠断塞门消息，雁来稀。"
  },
  {
    "id": "huajianji-1-juan#30",
    "title": "杨柳枝·宜春苑外最长条",
    "author": "温庭筠",
    "content": "宜春苑外最长条，闲袅春风伴舞腰。\n正是玉人肠绝处，一渠春水赤栏桥。"
  },
  {
    "id": "huajianji-1-juan#31",
    "title": "杨柳枝·南内墙东御路傍",
    "author": "温庭筠",
    "content": "南内墙东御路傍，须知春色柳丝黄。\n杏花未肯无情思，何事行人最断肠。"
  },
  {
    "id": "huajianji-1-juan#32",
    "title": "杨柳枝·苏小门前柳万条",
    "author": "温庭筠",
    "content": "苏小门前柳万条，毵毵金线拂平桥。\n黄莺不语东风起，深闭朱门伴舞腰。"
  },
  {
    "id": "huajianji-1-juan#33",
    "title": "杨柳枝·金缕毵毵碧瓦沟",
    "author": "温庭筠",
    "content": "金缕毵毵碧瓦沟，六宫眉黛惹香愁。\n晚来更带龙池雨，半拂栏干半入楼。"
  },
  {
    "id": "huajianji-1-juan#34",
    "title": "杨柳枝·馆娃宫外邺城西",
    "author": "温庭筠",
    "content": "馆娃宫外邺城西，远映征帆近拂提。\n系得王孙归意切，不关芳草绿萋萋。"
  },
  {
    "id": "huajianji-1-juan#35",
    "title": "杨柳枝·两两黄鹂色似金",
    "author": "温庭筠",
    "content": "两两黄鹂色似金，袅枝啼露动芳音。\n春来幸自长如线，可惜牵缠荡子心。"
  },
  {
    "id": "huajianji-1-juan#36",
    "title": "杨柳枝·御柳如丝映九重",
    "author": "温庭筠",
    "content": "御柳如丝映九重，凤凰窗映绣芙蓉。\n景阳楼畔千条路，一面新妆等晓风。"
  },
  {
    "id": "huajianji-1-juan#37",
    "title": "杨柳枝·织锦机边莺语频",
    "author": "温庭筠",
    "content": "织锦机边莺语频，停梭垂泪忆征人。\n塞门三月犹萧索，纵有垂杨未觉春。"
  },
  {
    "id": "huajianji-1-juan#38",
    "title": "南歌子·手里金鹦鹉",
    "author": "温庭筠",
    "content": "手里金鹦鹉，胸前绣凤凰。\n偷眼暗形相，不如从嫁与，作鸳鸯。"
  },
  {
    "id": "huajianji-1-juan#39",
    "title": "南歌子·似带如丝柳",
    "author": "温庭筠",
    "content": "似带如丝柳，团酥握雪花。\n帘卷玉钩斜，九衢尘欲暮，逐香车。"
  },
  {
    "id": "huajianji-1-juan#40",
    "title": "南歌子·鬓堕低梳髻",
    "author": "温庭筠",
    "content": "鬓堕低梳髻，连娟细扫眉。\n终日两相思，为君憔悴尽，百花时。"
  },
  {
    "id": "huajianji-1-juan#41",
    "title": "南歌子·脸上金霞细",
    "author": "温庭筠",
    "content": "脸上金霞细，眉间翠钿深。\n倚枕覆鸳衾，隔帘莺百啭，感君心。"
  },
  {
    "id": "huajianji-1-juan#42",
    "title": "南歌子·扑蕊添黄子",
    "author": "温庭筠",
    "content": "扑蕊添黄子，呵花满翠鬟。\n鸳枕映屏山，明月三五夜，对芳颜。"
  },
  {
    "id": "huajianji-1-juan#43",
    "title": "南歌子·转盼如波眼",
    "author": "温庭筠",
    "content": "转盼如波眼，娉婷似柳腰。\n花里暗相招，忆君肠欲断，恨春宵。"
  },
  {
    "id": "huajianji-1-juan#44",
    "title": "南歌子·懒拂鸳鸯枕",
    "author": "温庭筠",
    "content": "懒拂鸳鸯枕，休缝翡翠裙。\n罗帐罢炉熏，近来心更切，为思君。"
  },
  {
    "id": "huajianji-1-juan#45",
    "title": "河渎神·河上望丛柯",
    "author": "温庭筠",
    "content": "河上望丛柯，庙前春雨来时。\n楚山无限鸟飞迟，兰棹空伤别离。\n何处杜鹃啼不歇，艳红开尽如血。\n蝉鬓美人愁绝，百花芳草佳节。"
  },
  {
    "id": "huajianji-1-juan#46",
    "title": "河渎神·孤庙对寒潮",
    "author": "温庭筠",
    "content": "孤庙对寒潮，西陵风雨萧萧。\n谢娘惆怅倚兰桡，泪流玉箸千条。\n暮天愁听思归乐，早梅香满山郭。\n回首两情萧索，离魂何处飘泊。"
  },
  {
    "id": "huajianji-1-juan#47",
    "title": "河渎神·铜鼓赛神来",
    "author": "温庭筠",
    "content": "铜鼓赛神来，满庭幡盖徘徊。\n水村江浦过风雷，楚山如画烟开。\n离别橹声空萧索，玉容惆怅妆薄。\n青麦燕飞落落，卷帘愁对珠阁。"
  },
  {
    "id": "huajianji-1-juan#48",
    "title": "女冠子·含娇含笑",
    "author": "温庭筠",
    "content": "含娇含笑，宿翠残红窈窕。\n鬓如蝉，寒玉簪秋水，轻纱卷碧烟。\n雪胸鸾镜里，琪树凤楼前。\n寄语青娥伴，早求仙。"
  },
  {
    "id": "huajianji-1-juan#49",
    "title": "女冠子·霞帔云发",
    "author": "温庭筠",
    "content": "霞帔云发，钿镜仙容似雪。\n画愁眉，遮语回轻扇，含羞下绣帷。\n玉楼相望久，花洞恨来迟。\n早晚乘鸾去，莫相遗。"
  },
  {
    "id": "huajianji-1-juan#50",
    "title": "玉蝴蝶·霞帔云发",
    "author": "温庭筠",
    "content": "秋风凄切伤离，行客未归时。\n塞外草先衰江，南雁到迟。\n芙蓉凋嫩脸，杨柳堕新眉。\n摇落使人悲，断肠谁得知。"
  },
  {
    "id": "huajianji-2-juan#1",
    "title": "清平乐·上阳春晚",
    "author": "温庭筠",
    "content": "上阳春晚，宫女愁蛾浅。\n新岁清平思同辇，争那长安路远。\n凤帐鸳被徒熏，寂寞花锁千门。\n竞把黄金买赋，为妾将上明君。"
  },
  {
    "id": "huajianji-2-juan#2",
    "title": "清平乐·洛阳愁绝",
    "author": "温庭筠",
    "content": "洛阳愁绝，杨柳花飘雪。\n终日行人恣攀折，桥下流水呜咽。\n上马争劝离觞，南浦莺声断肠。\n愁杀平原年少，回首挥泪千行。"
  },
  {
    "id": "huajianji-2-juan#3",
    "title": "遐方怨·凭绣槛",
    "author": "温庭筠",
    "content": "凭绣槛，解罗帷。\n未得君书，肠断，潇湘春雁飞。\n不知征马几时归，海棠花谢也，雨霏霏。"
  },
  {
    "id": "huajianji-2-juan#4",
    "title": "遐方怨·花半坼",
    "author": "温庭筠",
    "content": "花半坼，雨初晴。\n未卷珠帘，梦残，惆怅闻晓莺。\n宿妆眉浅粉山横，约鬟鸾镜里，绣罗轻。"
  },
  {
    "id": "huajianji-2-juan#5",
    "title": "诉衷情·莺语花舞春昼午",
    "author": "温庭筠",
    "content": "莺语花舞春昼午，雨霏微。\n金带枕，宫锦，凤凰帷。\n柳弱蝶交飞，依依。\n辽阳音信稀，梦中归。"
  },
  {
    "id": "huajianji-2-juan#6",
    "title": "思帝乡·花花",
    "author": "温庭筠",
    "content": "花花，满枝红似霞。\n罗袖画帘肠断，卓香车。\n回面共人闲语，战篦金凤斜。\n惟有阮郎春尽，不归家。"
  },
  {
    "id": "huajianji-2-juan#7",
    "title": "梦江南·千万恨",
    "author": "温庭筠",
    "content": "千万恨，恨极在天涯。\n山月不知心里事，水风空落眼前花，摇曳碧云斜。"
  },
  {
    "id": "huajianji-2-juan#8",
    "title": "梦江南·梳洗罢",
    "author": "温庭筠",
    "content": "梳洗罢，独倚望江楼。\n过尽千帆皆不是，斜晖脉脉水悠悠，肠断白苹洲。"
  },
  {
    "id": "huajianji-2-juan#9",
    "title": "河传·江畔",
    "author": "温庭筠",
    "content": "江畔，相唤。\n晓妆鲜，仙景个女采莲。\n请君莫向那岸边，少年，好花新满船。\n红袖摇曳逐风暖，垂玉腕，肠向柳丝断。\n浦南归，浦北归，莫知，晚来人已稀。"
  },
  {
    "id": "huajianji-2-juan#10",
    "title": "河传·湖上",
    "author": "温庭筠",
    "content": "湖上，闲望。\n雨萧萧，烟浦花桥路遥。\n谢娘翠蛾愁不消，终朝，梦魂迷晚潮。\n荡子天涯归棹远，春已晚，莺语空肠断。\n若耶溪，溪水西，柳堤，不闻郎马嘶。"
  },
  {
    "id": "huajianji-2-juan#11",
    "title": "河传·同伴",
    "author": "温庭筠",
    "content": "同伴，相唤。\n杏花稀，梦里每愁依违。\n仙客一去燕已飞，不归，泪痕空满衣。\n天际云鸟引晴远，春已晚，烟霭渡南苑。\n雪梅香，柳带长，小娘，转令人意伤。"
  },
  {
    "id": "huajianji-2-juan#12",
    "title": "番女怨·万枝香雪开已遍",
    "author": "温庭筠",
    "content": "万枝香雪开已遍，细雨双燕。\n钿蝉筝，金雀扇，画梁相见。\n雁门消息不归来，又飞回。"
  },
  {
    "id": "huajianji-2-juan#13",
    "title": "番女怨·碛南沙上惊雁起",
    "author": "温庭筠",
    "content": "碛南沙上惊雁起，飞雪千里。\n玉连环，金镞箭，年年征战。\n画楼离恨锦屏空，杏花红。"
  },
  {
    "id": "huajianji-2-juan#14",
    "title": "荷叶杯·一点露珠凝冷",
    "author": "温庭筠",
    "content": "一点露珠凝冷，波影。满池塘。\n绿茎红艳两相乱，肠断。水风凉。"
  },
  {
    "id": "huajianji-2-juan#15",
    "title": "荷叶杯·镜水夜来秋月",
    "author": "温庭筠",
    "content": "镜水夜来秋月，如雪。采莲时。\n小娘红粉对寒浪，惆怅。正思惟。"
  },
  {
    "id": "huajianji-2-juan#16",
    "title": "荷叶杯·楚女欲归南浦",
    "author": "温庭筠",
    "content": "楚女欲归南浦，朝雨。湿愁红。\n小船摇漾入花里，波起。隔西风。"
  },
  {
    "id": "huajianji-2-juan#17",
    "title": "天仙子·晴野鹭鸶飞一只",
    "author": "皇甫松",
    "content": "晴野鹭鸶飞一只，水荭花发秋江碧。\n刘郎此日别天仙，登绮席，泪珠滴，十二晚峰高历历。"
  },
  {
    "id": "huajianji-2-juan#18",
    "title": "天仙子·踯躅花开红照水",
    "author": "皇甫松",
    "content": "踯躅花开红照水，鹧鸪飞绕青山觜。\n行人经岁始归来，千万里，错相倚，懊恼天仙应有以。"
  },
  {
    "id": "huajianji-2-juan#19",
    "title": "浪淘沙·滩头细草接疏林",
    "author": "皇甫松",
    "content": "滩头细草接疏林，浪恶罾船半欲沉。\n宿鹭眠鸥飞旧浦，去年沙嘴是江心。"
  },
  {
    "id": "huajianji-2-juan#20",
    "title": "浪淘沙·蛮歌豆蔻北人愁",
    "author": "皇甫松",
    "content": "蛮歌豆蔻北人愁，蒲雨杉风野艇秋。\n浪起䴔䴖眠不得，寒沙细细入江流。"
  },
  {
    "id": "huajianji-2-juan#21",
    "title": "杨柳枝·春入行宫映翠微",
    "author": "皇甫松",
    "content": "春入行宫映翠微，玄宗侍女舞烟丝。\n如今柳向空城绿，玉笛何人更把吹。"
  },
  {
    "id": "huajianji-2-juan#22",
    "title": "杨柳枝·烂漫春归水国时",
    "author": "皇甫松",
    "content": "烂漫春归水国时，吴王宫殿柳丝垂。\n黄莺长叫空闺畔，西子无因更得知。"
  },
  {
    "id": "huajianji-2-juan#23",
    "title": "摘得新·酌一卮",
    "author": "皇甫松",
    "content": "酌一卮，须教玉笛吹。\n锦筵红蜡烛，莫来迟。\n繁红一夜经风雨，是空枝。"
  },
  {
    "id": "huajianji-2-juan#24",
    "title": "摘得新·摘得新",
    "author": "皇甫松",
    "content": "摘得新，枝枝叶叶春。\n管弦兼美酒，最关人。\n平生都得几十度，展香茵。"
  },
  {
    "id": "huajianji-2-juan#25",
    "title": "梦江南·兰烬落",
    "author": "皇甫松",
    "content": "兰烬落，屏上暗红蕉。\n闲梦江南梅熟日，夜船吹笛雨萧萧，人语驿边桥。"
  },
  {
    "id": "huajianji-2-juan#26",
    "title": "梦江南·楼上寝",
    "author": "皇甫松",
    "content": "楼上寝，残月下帘旌。\n梦见秣陵惆怅事，桃花柳絮满江城，双髻坐吹笙。"
  },
  {
    "id": "huajianji-2-juan#27",
    "title": "采莲子·菡萏香莲十顷陂",
    "author": "皇甫松",
    "content": "菡萏香莲十顷陂，小姑贪戏采莲迟。\n晚来弄水船头湿，更脱红裙裹鸭儿。"
  },
  {
    "id": "huajianji-2-juan#28",
    "title": "采莲子·船动湖光滟滟秋",
    "author": "皇甫松",
    "content": "船动湖光滟滟秋，贪看年少信船流。\n无端隔水抛莲子，遥被人知半日羞。"
  },
  {
    "id": "huajianji-2-juan#29",
    "title": "浣溪沙·清晓妆成寒食天",
    "author": "韦庄",
    "content": "清晓妆成寒食天，柳球斜袅间花钿，卷帘直出画堂前。\n指点牡丹初绽朵，日高犹自凭朱栏，含颦不语恨春残。"
  },
  {
    "id": "huajianji-2-juan#30",
    "title": "浣溪沙·欲上秋千四体慵",
    "author": "韦庄",
    "content": "欲上秋千四体慵，拟教人送又心忪。画堂帘幕月明风。\n此夜有情谁不极，隔墙梨雪又玲珑，玉容憔悴惹微红。"
  },
  {
    "id": "huajianji-2-juan#31",
    "title": "浣溪沙·惆怅梦余山月斜",
    "author": "韦庄",
    "content": "惆怅梦余山月斜，孤灯照壁背窗纱，小楼高阁谢娘家。\n暗想玉容何所似，一枝春雪冻梅花，满身香雾簇朝霞。"
  },
  {
    "id": "huajianji-2-juan#32",
    "title": "浣溪沙·绿树藏莺莺玉啼",
    "author": "韦庄",
    "content": "绿树藏莺莺玉啼，柳丝斜拂白铜堤，弄珠江上草萋萋。\n日暮饮归何处客，绣鞍骢马一声嘶，满身兰麝醉如泥。"
  },
  {
    "id": "huajianji-2-juan#33",
    "title": "浣溪沙·夜夜相思更漏残",
    "author": "韦庄",
    "content": "夜夜相思更漏残，伤心明月凭栏干，想君思我锦衾寒。\n咫尺画堂深似海，忆来唯把旧书看，几时携手入长安。"
  },
  {
    "id": "huajianji-2-juan#34",
    "title": "菩萨蛮·红楼别夜堪惆怅",
    "author": "韦庄",
    "content": "红楼别夜堪惆怅，香灯半卷流苏帐。\n残月出门时，美人和泪辞。\n琵琶金翠羽，弦上黄莺语。\n劝我早归家，绿窗人似花。"
  },
  {
    "id": "huajianji-2-juan#35",
    "title": "菩萨蛮·人人尽说江南好",
    "author": "韦庄",
    "content": "人人尽说江南好，游人只合江南老。\n春水碧于天，画船听雨眠。\n垆边人似月，皓腕凝双雪。\n未老莫还乡，还乡须断肠。"
  },
  {
    "id": "huajianji-2-juan#36",
    "title": "菩萨蛮·如今却忆江南乐",
    "author": "韦庄",
    "content": "如今却忆江南乐，当时年少春衫薄。\n骑马倚斜桥，满楼红袖招。\n翠屏金屈曲，醉入花丛宿。\n此度见花枝，白头誓不归。"
  },
  {
    "id": "huajianji-2-juan#37",
    "title": "菩萨蛮·劝君今夜须沉醉",
    "author": "韦庄",
    "content": "劝君今夜须沉醉，樽前莫话明朝事。\n珍重主人心，酒深情亦深。\n须愁春漏短，莫诉金杯满。\n遇酒且呵呵，人生能几何。"
  },
  {
    "id": "huajianji-2-juan#38",
    "title": "菩萨蛮·洛阳城里春光好",
    "author": "韦庄",
    "content": "洛阳城里春光好，洛阳才子他乡老。\n柳暗魏王堤，此时心转迷。\n桃花春水绿，水上鸳鸯浴。\n凝恨对残晖，忆君君不知。"
  },
  {
    "id": "huajianji-2-juan#39",
    "title": "归国遥·春欲暮",
    "author": "韦庄",
    "content": "春欲暮，满地落花红带雨。\n惆怅玉笼鹦鹉，单栖无伴侣。\n南望去程何许，问花花不语。\n早晚得同归去，恨无双翠羽。"
  },
  {
    "id": "huajianji-2-juan#40",
    "title": "归国遥·金翡翠",
    "author": "韦庄",
    "content": "金翡翠，为我南飞传我意。\n罨画桥边春水，几年花下醉。\n别后只知相愧，泪珠难远寄。\n罗幕绣帷鸳被，旧欢如梦里。"
  },
  {
    "id": "huajianji-2-juan#41",
    "title": "归国遥·春欲晚",
    "author": "韦庄",
    "content": "春欲晚，戏蝶游蜂花烂漫。\n日落谢家池馆，柳丝金缕断。\n睡觉绿鬟风乱，画屏云雨散。\n闲倚博山长叹，泪流沾皓腕。"
  },
  {
    "id": "huajianji-2-juan#42",
    "title": "应天长·绿槐阴里黄莺语",
    "author": "韦庄",
    "content": "绿槐阴里黄莺语，深院无人春昼午。\n画帘垂，金凤舞，寂寞绣屏香一炷。\n碧天云，无定处，空有梦魂来去。\n夜夜绿窗风雨，断肠君信否。"
  },
  {
    "id": "huajianji-2-juan#43",
    "title": "应天长·别来半岁音书绝",
    "author": "韦庄",
    "content": "别来半岁音书绝，一寸离肠千万结。\n难相见，易相别，又是玉楼花似雪。\n暗相思，无处说，惆怅夜来烟月。\n想得此时情切，泪沾红袖黦。"
  },
  {
    "id": "huajianji-2-juan#44",
    "title": "荷叶杯·绝代佳人难得",
    "author": "韦庄",
    "content": "绝代佳人难得，倾国，花下见无期。\n一双愁黛远山眉，不忍更思惟。\n闲掩翠屏金凤，残梦，罗幕画堂空。\n碧天无路信难通，惆怅旧房栊。"
  },
  {
    "id": "huajianji-2-juan#45",
    "title": "荷叶杯·记得那年花下",
    "author": "韦庄",
    "content": "记得那年花下，深夜，初识谢娘时。\n水堂西面画帘垂，携手暗相期。\n惆怅晓莺残月，相别，从此隔音尘。\n如今俱是异乡人，相见更无因。"
  },
  {
    "id": "huajianji-2-juan#46",
    "title": "清平乐·春愁南陌",
    "author": "韦庄",
    "content": "春愁南陌，故国音书隔。\n细雨霏霏梨花白，燕拂画帘金额。\n尽日相望王孙，尘满衣上泪痕。\n谁向桥边吹笛，驻马西望销魂。"
  },
  {
    "id": "huajianji-2-juan#47",
    "title": "清平乐·野花芳草",
    "author": "韦庄",
    "content": "野花芳草，寂寞关山道。\n柳吐金丝莺语早，惆怅香闺暗老。\n罗带悔结同心，独凭朱栏思深。\n梦觉半床斜月，小窗风触鸣琴。"
  },
  {
    "id": "huajianji-2-juan#48",
    "title": "清平乐·何处游女",
    "author": "韦庄",
    "content": "何处游女，蜀国多云雨。\n云解有情花解语，窣地绣罗金缕。\n妆成不整金钿，含羞待月秋千。\n住在绿槐阴里，门临春水桥边。"
  },
  {
    "id": "huajianji-2-juan#49",
    "title": "清平乐·莺啼残月",
    "author": "韦庄",
    "content": "莺啼残月，绣阁香灯灭。\n门外马嘶郎欲别，正是落花时节。\n妆成不画蛾眉，含愁独倚金扉。\n云路香尘莫扫，扫即郎去归迟。"
  },
  {
    "id": "huajianji-2-juan#50",
    "title": "望远行·欲别无言倚画屏",
    "author": "韦庄",
    "content": "欲别无言倚画屏，含恨暗伤情。\n谢家庭树锦鸡鸣，残月落边城。\n人欲别，马频嘶，绿槐千里长堤。\n出门芳草路萋萋，云雨别来易东西。\n不忍别君后，却入旧香闺。"
  },
  {
    "id": "huajianji-3-juan#1",
    "title": "谒金门·春漏促",
    "author": "韦庄",
    "content": "春漏促，金烬暗挑残烛。\n一夜帘前风撼竹，梦魂相断续。\n有个娇娆如玉，夜夜绣屏孤宿。\n宋袍琵琶寻旧曲，远山眉黛绿。"
  },
  {
    "id": "huajianji-3-juan#2",
    "title": "谒金门·空相忆",
    "author": "韦庄",
    "content": "空相忆，无计得传消息。\n天上嫦娥人不识，寄书何处觅。\n新睡觉来无力，不忍把伊书迹。\n满院落花春寂寂，断肠芳草碧。"
  },
  {
    "id": "huajianji-3-juan#3",
    "title": "江城子·恩重娇多情易伤",
    "author": "韦庄",
    "content": "恩重娇多情易伤，漏更长，解鸳鸯。\n朱唇未动，先觉口脂香。\n缓揭绣衾抽皓腕，移凤枕，枕潘郎。"
  },
  {
    "id": "huajianji-3-juan#4",
    "title": "江城子·髻鬟狼藉黛眉长",
    "author": "韦庄",
    "content": "髻鬟狼藉黛眉长，出兰房，别檀郎。\n角声呜咽，星斗渐微茫。\n露冷月残人未起，留不住，泪千行。"
  },
  {
    "id": "huajianji-3-juan#5",
    "title": "河传·何处",
    "author": "韦庄",
    "content": "何处，烟雨，隋堤春暮。\n柳色葱笼，画桡金缕，翠旗高飐香风，水光融。\n青娥殿脚春妆媚，轻云里，绰约司花妓。\n江都宫阙，清淮月映迷楼，古今愁。"
  },
  {
    "id": "huajianji-3-juan#6",
    "title": "河传·春晚",
    "author": "韦庄",
    "content": "春晚，风暖，锦城花满。\n狂杀游人，玉鞭金勒，寻胜驰骤轻尘，惜良晨。\n翠娥争劝临邛酒，纤纤手，拂面垂丝柳。\n归时烟里，钟鼓正是黄昏，暗销魂。"
  },
  {
    "id": "huajianji-3-juan#7",
    "title": "河传·锦浦",
    "author": "韦庄",
    "content": "锦浦，春女，绣衣金缕。\n雾薄云轻，花深柳暗，时节正是清明，雨初晴。\n玉鞭魂断烟霞路，莺莺语，一望巫山雨。\n香尘隐映，遥见翠槛红楼，黛眉愁。"
  },
  {
    "id": "huajianji-3-juan#8",
    "title": "天仙子·怅望前回梦里期",
    "author": "韦庄",
    "content": "怅望前回梦里期，看花不语苦寻思。\n露桃花里小腰肢，眉眼细，鬓云垂，唯有多情宋玉知。"
  },
  {
    "id": "huajianji-3-juan#9",
    "title": "天仙子·深夜归来长酩酊",
    "author": "韦庄",
    "content": "深夜归来长酩酊，扶入流苏犹未醒。\n醺醺酒气麝兰和，惊睡觉，笑呵呵，长道人生能几何。"
  },
  {
    "id": "huajianji-3-juan#10",
    "title": "天仙子·蟾彩霜华夜不分",
    "author": "韦庄",
    "content": "蟾彩霜华夜不分，天外鸿声枕上闻，绣衾香冷懒重熏。\n人寂寂，叶纷纷，才睡依前梦见君。"
  },
  {
    "id": "huajianji-3-juan#11",
    "title": "天仙子·梦觉云屏依旧空",
    "author": "韦庄",
    "content": "梦觉云屏依旧空，杜鹃声咽隔帘栊，玉郎薄幸去无踪。\n一日日，恨重重，泪界莲腮两线红。"
  },
  {
    "id": "huajianji-3-juan#12",
    "title": "天仙子·金似衣裳玉似身",
    "author": "韦庄",
    "content": "金似衣裳玉似身，眼如秋水鬓如云，霞裙月帔一群群。\n来洞口，望烟分，刘阮不归春日曛。"
  },
  {
    "id": "huajianji-3-juan#13",
    "title": "喜迁莺·人汹汹",
    "author": "韦庄",
    "content": "人汹汹，鼓冬冬，襟袖五更风。\n大罗天上月朦胧，骑马上虚空。\n香满衣，云满路，鸾凤绕身飞舞。\n霓旌绛节一群群，引见玉华君。"
  },
  {
    "id": "huajianji-3-juan#14",
    "title": "喜迁莺·街鼓动",
    "author": "韦庄",
    "content": "街鼓动，禁城开，天上探人回，凤衔金榜出云来，平地一声雷。\n莺已迁，龙已化，一夜满城车马。家家楼上簇神仙，争看鹤冲天。"
  },
  {
    "id": "huajianji-3-juan#15",
    "title": "思帝乡·云髻坠",
    "author": "韦庄",
    "content": "云髻坠，凤钗垂。\n髻坠钗垂无力，枕函欹。\n翡翠屏深月落，漏依依。\n说尽人间天上，两心知。"
  },
  {
    "id": "huajianji-3-juan#16",
    "title": "思帝乡·春日游",
    "author": "韦庄",
    "content": "春日游，杏花吹满头。\n陌上谁家年少，足风流。\n妾拟将身嫁与，一生休。\n纵被无情弃，不能羞！"
  },
  {
    "id": "huajianji-3-juan#17",
    "title": "诉衷情·烛尽香残帘半卷",
    "author": "韦庄",
    "content": "烛尽香残帘半卷，梦初惊。\n花欲谢，深夜，月胧明。\n何处按歌声，轻轻。\n舞衣尘暗生，负春情。"
  },
  {
    "id": "huajianji-3-juan#18",
    "title": "诉衷情·碧沼红芳烟雨静",
    "author": "韦庄",
    "content": "碧沼红芳烟雨静，倚兰桡。\n垂玉珮，交带，袅纤腰。\n鸳梦隔星桥，迢迢。\n越罗香暗销，坠花翘。"
  },
  {
    "id": "huajianji-3-juan#19",
    "title": "上行杯·芳草灞陵春岸",
    "author": "韦庄",
    "content": "芳草灞陵春岸，柳烟深，满楼弦管，一曲离声肠寸断。\n今日送君千万，红楼玉盘金镂盏，须劝珍重意，莫辞满。"
  },
  {
    "id": "huajianji-3-juan#20",
    "title": "上行杯·白马玉鞭金辔",
    "author": "韦庄",
    "content": "白马玉鞭金辔，少年郎，离别容易，迢递去程千万里。\n惆怅异乡云水，满酌一杯劝和泪，须愧珍重意，莫辞醉。"
  },
  {
    "id": "huajianji-3-juan#21",
    "title": "女冠子·四月十七",
    "author": "韦庄",
    "content": "四月十七，正是去年今日。\n别君时，忍泪佯低面，含羞半敛眉。\n不知魂已断，空有梦相随。\n除却天边月，没人知。"
  },
  {
    "id": "huajianji-3-juan#22",
    "title": "女冠子·昨夜夜半",
    "author": "韦庄",
    "content": "昨夜夜半，枕上分明梦见：语多时，依旧桃花面，频低柳叶眉。\n半羞还半喜，欲去又依依。觉来知是梦，不胜悲。"
  },
  {
    "id": "huajianji-3-juan#23",
    "title": "更漏子·钟鼓寒",
    "author": "韦庄",
    "content": "钟鼓寒，楼阁暝，月照古桐金井。\n深院闭，小庭空，落花香露红。\n烟柳重，春雾薄，灯背水窗高阁。\n闲倚户，暗沾衣，待郎郎不归。"
  },
  {
    "id": "huajianji-3-juan#24",
    "title": "酒泉子·月落星沉",
    "author": "韦庄",
    "content": "月落星沉，楼上美人春睡。\n绿云倾，金枕腻，画屏深。\n子规啼破相思梦，曙色东方才动。\n柳烟轻，花露重，思难任。"
  },
  {
    "id": "huajianji-3-juan#25",
    "title": "木兰花·独上小楼春欲暮",
    "author": "韦庄",
    "content": "独上小楼春欲暮，愁望玉关芳草路。\n消息断，不逢人，欲敛细眉归绣户。\n坐看落花空叹息，罗袂湿斑红泪滴。\n千山万水不曾行，魂梦欲教何处觅。"
  },
  {
    "id": "huajianji-3-juan#26",
    "title": "小重山·一闭昭阳春又春",
    "author": "韦庄",
    "content": "一闭昭阳春又春，夜寒宫漏永，梦君恩。\n昏思陈事暗消魂，罗衣湿，红袂有啼痕。\n歌吹隔重阍，绕庭芳草绿，倚长门。\n万般惆怅向谁论？凝情立，宫殿欲黄昏。"
  },
  {
    "id": "huajianji-3-juan#27",
    "title": "浣溪沙·红蓼渡头秋正雨",
    "author": "薛昭蕴",
    "content": "红蓼渡头秋正雨，印沙鸥迹自成行，整鬟飘袖野风香。\n不语含颦深浦里，几回愁煞棹船郎，燕归帆尽水茫茫。"
  },
  {
    "id": "huajianji-3-juan#28",
    "title": "浣溪沙·钿匣菱花锦带垂",
    "author": "薛昭蕴",
    "content": "钿匣菱花锦带垂，静临栏槛卸头时，约鬟低珥算归期。\n茂苑草青湘渚阔，梦余空有漏依依，二年终日损芳菲。"
  },
  {
    "id": "huajianji-3-juan#29",
    "title": "浣溪沙·粉上依稀有泪痕",
    "author": "薛昭蕴",
    "content": "粉上依稀有泪痕，郡庭花落欲黄昏，远情深恨与谁论。\n记得去年寒食日，延秋门外卓金轮，日斜人散暗消魂。"
  },
  {
    "id": "huajianji-3-juan#30",
    "title": "浣溪沙·握手河桥柳似金",
    "author": "薛昭蕴",
    "content": "握手河桥柳似金，蜂须轻惹百花心，蕙风兰思寄清琴。\n意满便同春水满，情深还似酒杯深，楚烟湘月两沉沉。"
  },
  {
    "id": "huajianji-3-juan#31",
    "title": "浣溪沙·帘下三间出寺墙",
    "author": "薛昭蕴",
    "content": "帘下三间出寺墙，满街垂杨绿阴长，嫩红轻翠间浓妆。\n瞥地见时犹可可，却来闲处暗思量，如今情事隔仙乡。"
  },
  {
    "id": "huajianji-3-juan#32",
    "title": "浣溪沙·江馆清秋缆客船",
    "author": "薛昭蕴",
    "content": "江馆清秋缆客船，故人相送夜开筵，麝烟兰焰簇花钿。\n正是断魂迷楚雨，不堪离恨咽湘弦，月高霜白水连天。"
  },
  {
    "id": "huajianji-3-juan#33",
    "title": "浣溪沙·倾国倾城恨有余",
    "author": "薛昭蕴",
    "content": "倾国倾城恨有余，几多红泪泣姑苏，倚风凝睇雪肌肤。\n吴主山河空落日，越王宫殿半平芜，藕花菱蔓满重湖。"
  },
  {
    "id": "huajianji-3-juan#34",
    "title": "浣溪沙·越女淘金春水上",
    "author": "薛昭蕴",
    "content": "越女淘金春水上，步摇云鬓珮鸣珰，渚风江草又清香。\n不为远山凝翠黛，只应含恨向斜阳，碧桃花谢忆刘郎。"
  },
  {
    "id": "huajianji-3-juan#35",
    "title": "喜迁莺·残蟾落",
    "author": "薛昭蕴",
    "content": "残蟾落，晓钟鸣，羽化觉身轻。\n乍无春睡有余酲，杏苑雪初晴。\n紫陌长，襟袖冷，不是人间风景。\n回看尘土似前生，休羡谷中莺。"
  },
  {
    "id": "huajianji-3-juan#36",
    "title": "喜迁莺·金门晓",
    "author": "薛昭蕴",
    "content": "金门晓，玉京春，骏马骤轻尘。\n桦烟深处白衫新，认得化龙身。\n九陌喧，千户启，满袖桂香风细。\n杏园欢宴曲江滨，自此占芳辰。"
  },
  {
    "id": "huajianji-3-juan#37",
    "title": "喜迁莺·清明节",
    "author": "薛昭蕴",
    "content": "清明节，雨晴天，得意正当年。\n马骄泥软绵连干，香袖半笼鞭。\n花色融，人竞赏，尽是绣鞍朱鞅。\n日斜无计更留连，归路草和烟。"
  },
  {
    "id": "huajianji-3-juan#38",
    "title": "小重山·春到长门春草青",
    "author": "薛昭蕴",
    "content": "春到长门春草青，玉阶华露滴，月胧明。\n东风吹断紫箫声，宫漏促，帘外晓啼莺。\n愁极梦难成，红妆流宿泪，不胜情。\n手挼裙带绕阶行，思君切，罗幌暗尘生。"
  },
  {
    "id": "huajianji-3-juan#39",
    "title": "小重山·秋到长门秋草黄",
    "author": "薛昭蕴",
    "content": "秋到长门秋草黄，画梁双燕去，出宫墙。\n玉箫无复理霓裳，金蝉坠，鸾镜掩休妆。\n忆昔在昭阳，舞衣红绶带，绣鸳鸯。\n至今犹惹御炉香，魂梦断，愁听漏更长。"
  },
  {
    "id": "huajianji-3-juan#40",
    "title": "离别难·宝马晓鞲雕鞍",
    "author": "薛昭蕴",
    "content": "宝马晓鞲雕鞍，罗帷乍别情难。\n那堪春景媚，送君千万里。\n半妆珠翠落，露华寒。\n红蜡烛，青丝曲，偏能钩引泪阑干。\n良夜促，香尘绿，魂欲迷，檀眉半敛愁低。\n未别心先咽，欲语情难说。\n出芳草，路东西。\n摇袖立，春风急，樱花杨柳雨凄凄。"
  },
  {
    "id": "huajianji-3-juan#41",
    "title": "相见欢·罗襦绣袂香红",
    "author": "薛昭蕴",
    "content": "罗襦绣袂香红，画堂中。\n细草平沙番马，小屏风。\n卷罗幕，凭妆阁，思无穷。\n暮雨轻烟魂断，隔帘栊。"
  },
  {
    "id": "huajianji-3-juan#42",
    "title": "醉公子·慢绾青丝发",
    "author": "薛昭蕴",
    "content": "慢绾青丝发，光砑吴绫袜。\n床上小熏笼，韶州新退红。\n叵耐无端处，捻得从头污。\n恼得眼慵开，问人闲事来。"
  },
  {
    "id": "huajianji-3-juan#43",
    "title": "女冠子·求仙去也",
    "author": "薛昭蕴",
    "content": "求仙去也，翠钿金篦尽舍，入崖峦。\n雾卷黄罗帔，云雕白玉冠。\n野烟溪洞冷，林月石桥寒。\n静夜松风下，礼天坛。"
  },
  {
    "id": "huajianji-3-juan#44",
    "title": "女冠子·云罗雾縠",
    "author": "薛昭蕴",
    "content": "云罗雾縠，新授明威法箓，降真函。\n髻绾青丝发，冠抽碧玉簪。\n往来云过五，去往岛经三。\n正遇刘郎使，启瑶缄。"
  },
  {
    "id": "huajianji-3-juan#45",
    "title": "谒金门·春满院",
    "author": "薛昭蕴",
    "content": "春满院，叠损罗衣金线。\n睡觉水晶帘未卷，檐前双语燕。\n斜掩金铺一扇，满地落花千片。\n早是相思肠欲断，忍教频梦见。"
  },
  {
    "id": "huajianji-3-juan#46",
    "title": "柳枝·解冻风来末上青",
    "author": "牛峤",
    "content": "解冻风来末上青，解垂罗袖拜卿。\n无端袅娜临官路，舞送行人过一生。"
  },
  {
    "id": "huajianji-3-juan#47",
    "title": "柳枝·吴王宫里色偏深",
    "author": "牛峤",
    "content": "吴王宫里色偏深，一簇纤条万缕金。\n不愤钱塘苏小小，引郎松下结同心。"
  },
  {
    "id": "huajianji-3-juan#48",
    "title": "柳枝·桥北桥南千万条",
    "author": "牛峤",
    "content": "桥北桥南千万条，恨伊张绪不相饶。\n金羁白马临风望，认得杨家静婉腰。"
  },
  {
    "id": "huajianji-3-juan#49",
    "title": "柳枝·狂雪随风扑马飞",
    "author": "牛峤",
    "content": "狂雪随风扑马飞，惹烟无力被春欺。\n莫教移入灵和殿，宫女三千又妒伊。"
  },
  {
    "id": "huajianji-3-juan#50",
    "title": "柳枝·袅翠笼烟拂暖波",
    "author": "牛峤",
    "content": "袅翠笼烟拂暖波，舞裙新染麹尘罗。\n章华台畔隋堤上，傍得春风尔许多。"
  },
  {
    "id": "huajianji-4-juan#1",
    "title": "女冠子·绿云高髻",
    "author": "牛峤",
    "content": "绿云高髻，点翠匀红时世。月如眉。\n浅笑含双靥，低声唱小词。\n眼看唯恐化，魂荡欲相随。\n玉趾回娇步，约佳期。"
  },
  {
    "id": "huajianji-4-juan#2",
    "title": "女冠子·锦江烟水",
    "author": "牛峤",
    "content": "锦江烟水，卓女烧春浓美。小檀霞。\n绣带芙蓉帐，金钗芍药花。\n额黄侵腻发，臂钏透红纱。\n柳暗莺啼处，认郎家。"
  },
  {
    "id": "huajianji-4-juan#3",
    "title": "女冠子·星冠霞帔",
    "author": "牛峤",
    "content": "星冠霞帔，住在蕊珠宫里。佩玎珰。\n明翠摇蝉翼，纤珪理宿妆。\n醮坛春草绿，药院杏花香。\n青鸟传心事，寄刘郎。"
  },
  {
    "id": "huajianji-4-juan#4",
    "title": "女冠子·双飞双舞",
    "author": "牛峤",
    "content": "双飞双舞，春昼后园莺语。卷罗帷。\n锦字书封了，银河雁过迟。\n鸳鸯排宝帐，豆蔻绣连枝。\n不语匀珠泪，落花时。"
  },
  {
    "id": "huajianji-4-juan#5",
    "title": "梦江南·含泥燕",
    "author": "牛峤",
    "content": "含泥燕，飞到画堂前。\n占得杏梁安稳处，休轻唯有主人怜，堪羡好因缘。"
  },
  {
    "id": "huajianji-4-juan#6",
    "title": "梦江南·红绣被",
    "author": "牛峤",
    "content": "红绣被，两两间鸳鸯。\n不是鸟中偏爱尔，为缘交颈睡南塘，全胜薄情郎。"
  },
  {
    "id": "huajianji-4-juan#7",
    "title": "感恩多·两条红粉泪",
    "author": "牛峤",
    "content": "两条红粉泪，多少香闺意。\n强攀桃李枝，敛愁眉。\n陌上莺啼蝶舞，柳花飞。\n柳花飞，愿得郎心，忆家还早归。"
  },
  {
    "id": "huajianji-4-juan#8",
    "title": "感恩多·自从南浦别",
    "author": "牛峤",
    "content": "自从南浦别，愁见丁香结。\n近来情转深，忆鸳衾。\n几度将书托烟雁，泪盈襟。\n泪盈襟，礼月求天，愿君知我心。"
  },
  {
    "id": "huajianji-4-juan#9",
    "title": "应天长·玉楼春望晴烟灭",
    "author": "牛峤",
    "content": "玉楼春望晴烟灭，舞衫斜卷金条脱。\n黄鹂娇啭声初歇，杏花飘尽龙山雪。\n凤钗低赴节，筵上王孙愁绝。\n鸳鸯对含罗结，两情深夜月。"
  },
  {
    "id": "huajianji-4-juan#10",
    "title": "应天长·双眉淡薄藏心事",
    "author": "牛峤",
    "content": "双眉淡薄藏心事，清夜背灯娇又醉。\n玉钗横，山枕腻，宝帐鸳鸯春睡美。\n别经时，无限意，虚道相思憔悴。\n莫信彩笺书里，赚人肠断字。"
  },
  {
    "id": "huajianji-4-juan#11",
    "title": "更漏子·星渐稀",
    "author": "牛峤",
    "content": "星渐稀，漏频转，何处轮台声怨。\n香阁掩，杏花红，月明杨柳风。\n挑锦字，记情事，惟愿两心相似。\n收泪语，背灯眠，玉钗横枕边。"
  },
  {
    "id": "huajianji-4-juan#12",
    "title": "更漏子·春夜阑",
    "author": "牛峤",
    "content": "春夜阑，更漏促，金烬暗挑残烛。\n惊梦断，锦屏深，两乡明月心。\n闺草碧，望归客，还是不知消息。\n辜负我，悔怜君，靠天天不闻。"
  },
  {
    "id": "huajianji-4-juan#13",
    "title": "更漏子·南浦情",
    "author": "牛峤",
    "content": "南浦情，红粉泪，怎奈两人深意。\n低翠黛，卷征衣，马嘶霜叶飞。\n招手别，寸肠结，还是去年时节。\n书托雁，梦归家，觉来江月斜。"
  },
  {
    "id": "huajianji-4-juan#14",
    "title": "望江怨·东风急",
    "author": "牛峤",
    "content": "东风急，惜别花时手频执。\n罗帷愁独入，马嘶残雨春芜湿。\n倚门立，寄语薄情郎，粉香和泪泣。"
  },
  {
    "id": "huajianji-4-juan#15",
    "title": "菩萨蛮·舞裙香暖金泥凤",
    "author": "牛峤",
    "content": "舞裙香暖金泥凤，画梁语燕惊残梦。\n门外柳花飞，玉郎犹未归。\n愁匀红粉泪，眉剪春山翠。\n何处是辽阳，锦屏春昼长。"
  },
  {
    "id": "huajianji-4-juan#16",
    "title": "菩萨蛮·柳花飞处莺声急",
    "author": "牛峤",
    "content": "柳花飞处莺声急，暗街春色香车立。\n金凤小帘开，脸波和恨来。\n今宵求梦想，难到青楼上。\n赢得一场愁，鸳衾谁并头。"
  },
  {
    "id": "huajianji-4-juan#17",
    "title": "菩萨蛮·玉钗风动春幡急",
    "author": "牛峤",
    "content": "玉钗风动春幡急，交枝红杏笼烟泣。\n楼上望卿卿，窗寒新雨晴。\n熏炉蒙翠被，绣帐鸳鸯睡。\n何处有相知，羡他初画眉。"
  },
  {
    "id": "huajianji-4-juan#18",
    "title": "菩萨蛮·画屏重叠巫阳翠",
    "author": "牛峤",
    "content": "画屏重叠巫阳翠，楚神尚有行云意。\n朝暮几般心，向他情漫深。\n风流今古隔，虚作瞿塘客。\n山月照山花，梦回灯影斜。"
  },
  {
    "id": "huajianji-4-juan#19",
    "title": "菩萨蛮·风帘燕舞莺啼柳",
    "author": "牛峤",
    "content": "风帘燕舞莺啼柳，妆台约鬓低纤手。\n钗重髻盘珊，一枝红牡丹。\n门前行乐客，白马嘶春色。\n故故坠金鞭，回头应眼穿。"
  },
  {
    "id": "huajianji-4-juan#20",
    "title": "菩萨蛮·绿云鬓上飞金雀",
    "author": "牛峤",
    "content": "绿云鬓上飞金雀，愁眉敛翠春烟薄。\n香阁掩芙蓉，画屏山几重。\n窗寒天欲曙，犹结同心苣。\n啼粉污罗衣，问郎何日归。"
  },
  {
    "id": "huajianji-4-juan#21",
    "title": "菩萨蛮·玉楼冰簟鸳鸯锦",
    "author": "牛峤",
    "content": "玉楼冰簟鸳鸯锦，粉融香汗流山枕。\n帘外辘轳声，敛眉含笑惊。\n柳阴烟漠漠，低鬓蝉钗落。\n须作一生拌，尽君今日欢。"
  },
  {
    "id": "huajianji-4-juan#22",
    "title": "酒泉子·记得去年",
    "author": "牛峤",
    "content": "记得去年，烟暖杏园。\n花正发，雪飘香，江草绿，柳丝长。\n钿车纤手卷帘望，眉学春山样。\n凤钗低袅翠鬟上，落梅妆。"
  },
  {
    "id": "huajianji-4-juan#23",
    "title": "定西番·紫塞月明千里",
    "author": "牛峤",
    "content": "紫塞月明千里，金甲冷，戍楼寒，梦长安。\n乡思望中天阔，漏残星亦残。\n画角数声呜咽，雪漫漫。"
  },
  {
    "id": "huajianji-4-juan#24",
    "title": "玉楼春·春入横塘摇浅浪",
    "author": "牛峤",
    "content": "春入横塘摇浅浪，花落小园空惆怅。\n此情谁信为狂夫，恨翠愁红流枕上。\n小玉窗前嗔燕语，红泪滴窗金线缕。\n雁归不见报郎归，织成锦字封过与。"
  },
  {
    "id": "huajianji-4-juan#25",
    "title": "西溪子·捍拨双盘金凤",
    "author": "牛峤",
    "content": "捍拨双盘金凤，蝉鬓玉钗摇动。\n画堂前，人不语，弦解语。\n弹到《昭君怨》处，翠蛾愁，不抬头。"
  },
  {
    "id": "huajianji-4-juan#26",
    "title": "江城子·䴔䴖飞起郡城东",
    "author": "牛峤",
    "content": "䴔䴖飞起郡城东，碧江空，半滩风。\n越王宫殿，苹叶藕花中。\n帘卷水楼鱼浪起，千片雪，雨蒙蒙。"
  },
  {
    "id": "huajianji-4-juan#27",
    "title": "江城子·极浦烟消水鸟飞",
    "author": "牛峤",
    "content": "极浦烟消水鸟飞，离筵分首时，送金卮。\n渡口杨花，狂雪任风吹。\n日暮天空波浪急，芳草岸，雨如丝。"
  },
  {
    "id": "huajianji-4-juan#28",
    "title": "浣溪沙·钿毂香车过柳堤",
    "author": "张泌",
    "content": "钿毂香车过柳堤，桦烟分处马频嘶，为他沉醉不成泥。\n花满驿亭香露细，杜鹃声断玉蟾低，含情无语倚楼西。"
  },
  {
    "id": "huajianji-4-juan#29",
    "title": "浣溪沙·马上凝情忆旧游",
    "author": "张泌",
    "content": "马上凝情忆旧游，照花淹竹小溪流，钿筝罗幕玉搔头。\n早是出门长带月，可堪分袂又经秋，晚风斜日不胜愁。"
  },
  {
    "id": "huajianji-4-juan#30",
    "title": "浣溪沙·独立寒阶望月华",
    "author": "张泌",
    "content": "独立寒阶望月华，露浓香泛小庭花，绣屏愁背一灯斜。\n云雨自从分散后，人间无路到仙家，但凭魂梦访天涯。"
  },
  {
    "id": "huajianji-4-juan#31",
    "title": "浣溪沙·依约残眉理旧黄",
    "author": "张泌",
    "content": "依约残眉理旧黄，翠鬟抛掷一簪长，暖风晴日罢朝妆。\n闲折海棠看又捻，玉纤无力惹余香，此情谁会倚斜阳。"
  },
  {
    "id": "huajianji-4-juan#32",
    "title": "浣溪沙·翡翠屏开绣幄红",
    "author": "张泌",
    "content": "翡翠屏开绣幄红，谢娥无力晓妆慵，锦帷鸳被宿香浓。\n微雨小庭春寂寞，燕飞莺语隔帘栊，杏花凝恨倚东风。"
  },
  {
    "id": "huajianji-4-juan#33",
    "title": "浣溪沙·枕障熏炉隔绣帷",
    "author": "张泌",
    "content": "枕障熏炉隔绣帷，二年终日两相思，杏花明月始应知。\n天上人间何处去，旧欢新梦觉来时，黄昏微雨画帘垂。"
  },
  {
    "id": "huajianji-4-juan#34",
    "title": "浣溪沙·花月香寒悄夜尘",
    "author": "张泌",
    "content": "花月香寒悄夜尘，绮筵幽会暗伤神，婵娟依约画屏人。\n人不见时还暂语，令才抛后爱微颦，越罗巴锦不胜春。"
  },
  {
    "id": "huajianji-4-juan#35",
    "title": "浣溪沙·偏戴花冠白玉簪",
    "author": "张泌",
    "content": "偏戴花冠白玉簪，睡容新起意沉吟，翠钿金缕镇眉心。\n小槛日斜风悄悄，隔帘零落杏花阴，断香轻碧锁愁深。"
  },
  {
    "id": "huajianji-4-juan#36",
    "title": "浣溪沙·晚逐香车入凤城",
    "author": "张泌",
    "content": "晚逐香车入凤城，东风斜揭绣帘轻，慢回娇眼笑盈盈。\n消息未通何计是，便须佯醉且随行，依稀闻道太狂生。"
  },
  {
    "id": "huajianji-4-juan#37",
    "title": "浣溪沙·小市东门欲雪天",
    "author": "张泌",
    "content": "小市东门欲雪天，众中依约见神仙，蕊黄香画贴金蝉。\n饮散黄昏人草草，醉容无语立门前，马嘶尘烘一街烟。"
  },
  {
    "id": "huajianji-4-juan#38",
    "title": "临江仙·烟收湘渚秋江静",
    "author": "张泌",
    "content": "烟收湘渚秋江静，蕉花露泣愁红。\n五云双鹤去无踪，几回魂断，凝望向长空。\n翠竹暗留珠泪怨，闲调宝瑟波中，花鬟月鬓绿云重。\n古祠深殿，香冷雨和风。"
  },
  {
    "id": "huajianji-4-juan#39",
    "title": "女冠子·露花烟草",
    "author": "张泌",
    "content": "露花烟草，寂寞五云三岛，春正深。\n貌减潜消玉，香残尚惹襟。\n竹疏虚槛静，松密醮坛阴。\n何事刘郎去，信沉沉。"
  },
  {
    "id": "huajianji-4-juan#40",
    "title": "河传·渺莽云水",
    "author": "张泌",
    "content": "渺莽云水，惆怅暮帆，去程迢递。\n夕阳芳草，千里万里，雁声无限起。\n梦魂悄断烟波里，心如醉。\n相见何处是，锦屏香冷无睡，被头多少泪。"
  },
  {
    "id": "huajianji-4-juan#41",
    "title": "河传·红杏",
    "author": "张泌",
    "content": "红杏，交枝相映，密密蒙蒙。\n一庭浓艳倚东风，香融，透帘栊。\n斜阳似共春光语，蝶争舞，更引流莺妒。\n魂销千片玉樽前，神仙，瑶池醉暮天。"
  },
  {
    "id": "huajianji-4-juan#42",
    "title": "酒泉子·春雨打窗",
    "author": "张泌",
    "content": "春雨打窗，惊梦觉来天气晓。\n画堂深，红焰小，背兰釭。\n酒香喷鼻懒开缸，惆怅更无人共醉。\n旧巢中，新燕子，语双双。"
  },
  {
    "id": "huajianji-4-juan#43",
    "title": "酒泉子·紫陌青门",
    "author": "张泌",
    "content": "紫陌青门，三十六宫春色。\n御沟辇路暗相通，杏园风。\n咸阳沽酒宝钗空，笑指未央归去。\n插花走马落残红，月明中。"
  },
  {
    "id": "huajianji-4-juan#44",
    "title": "生查子·相见稀",
    "author": "张泌",
    "content": "相见稀，喜相见，相见还相远。\n檀画荔枝红，金蔓晴蜓软。\n鱼雁疏，芳信断，花落庭阴晚。\n可怜玉肌肤，消瘦成慵懒。"
  },
  {
    "id": "huajianji-4-juan#45",
    "title": "思越人·燕双飞",
    "author": "张泌",
    "content": "燕双飞，莺百啭，越波堤下长桥。\n斗钿花筐金匣，恰舞衣罗薄纤腰。\n东风淡荡慵无力，黛眉愁聚春碧。\n满地落花无消息，月明肠断空忆。"
  },
  {
    "id": "huajianji-4-juan#46",
    "title": "满宫花·花正芳",
    "author": "张泌",
    "content": "花正芳，楼似绮，寂寞上阳宫里。\n钿笼金销睡鸳鸯，帘冷露华珠翠。\n娇艳轻盈香雪腻，细雨黄莺双起。\n东风惆怅欲清明，公子桥边沉醉。"
  },
  {
    "id": "huajianji-4-juan#47",
    "title": "柳枝·腻粉琼妆透碧纱",
    "author": "张泌",
    "content": "腻粉琼妆透碧纱，雪休夸。\n金凤搔头堕鬓斜，发交加。\n倚着云屏新睡觉，思梦笑。\n红腮隐出枕函花，有些些。"
  },
  {
    "id": "huajianji-4-juan#48",
    "title": "南歌子·柳色遮楼暗",
    "author": "张泌",
    "content": "柳色遮楼暗，桐花落砌香。\n画堂开处远风凉，高卷水晶帘额，衬斜阳。"
  },
  {
    "id": "huajianji-4-juan#49",
    "title": "南歌子·岸柳拖烟绿",
    "author": "张泌",
    "content": "岸柳拖烟绿，庭花照日红。\n数声蜀魄入帘栊，惊断碧窗残梦，画屏空。"
  },
  {
    "id": "huajianji-4-juan#50",
    "title": "南歌子·锦荐红㶉鶒",
    "author": "张泌",
    "content": "锦荐红㶉鶒，罗衣绣凤凰。\n绮疏飘雪北风狂，帘幕尽垂无事，郁金香。"
  },
  {
    "id": "huajianji-5-juan#1",
    "title": "江城子·碧栏干外小中庭",
    "author": "张泌",
    "content": "碧栏干外小中庭，雨初晴，晓莺声。\n飞絮落花，时节近清明。\n睡起卷帘无一事，匀面了，没心情。"
  },
  {
    "id": "huajianji-5-juan#2",
    "title": "江城子·浣花溪上见卿卿",
    "author": "张泌",
    "content": "浣花溪上见卿卿，脸波明，黛眉轻。\n绿云高绾，金族小蜻蜓。\n好是问他来得么？和笑道：莫多情。"
  },
  {
    "id": "huajianji-5-juan#3",
    "title": "河渎神·古树噪寒鸦",
    "author": "张泌",
    "content": "古树噪寒鸦，满庭枫叶芦花。\n昼灯当午隔轻纱，画阁珠帘影斜。\n门外往来祈赛客，翩翩帆落天涯。\n回首隔江烟火，渡头三两人家。"
  },
  {
    "id": "huajianji-5-juan#4",
    "title": "蝴蝶儿·蝴蝶儿",
    "author": "张泌",
    "content": "蝴蝶儿，晚春时，阿娇初着淡黄衣，倚窗学画伊。\n还似花间见，双双对对飞。\n无端和泪拭胭脂，惹教双翅垂。"
  },
  {
    "id": "huajianji-5-juan#5",
    "title": "虞美人·鸳鸯对浴银塘暖",
    "author": "毛文锡",
    "content": "鸳鸯对浴银塘暖，水面蒲稍短。\n垂杨低拂曲尘波，蛛丝结网露珠多，滴圆荷。\n遥思桃叶吴江碧，便是天河隔。\n锦鳞红鬣影沉沉，相思空有梦相寻，意难任。"
  },
  {
    "id": "huajianji-5-juan#6",
    "title": "虞美人·宝檀金缕鸳鸯枕",
    "author": "毛文锡",
    "content": "宝檀金缕鸳鸯枕，绶带盘宫锦。\n夕阳低映小窗明，南园绿树语莺莺，梦难成。\n玉炉香暖频添炷，满地飘轻絮。\n珠帘不卷度沉烟，庭前间立画秋千，艳阳天。"
  },
  {
    "id": "huajianji-5-juan#7",
    "title": "酒泉子·绿树春深",
    "author": "毛文锡",
    "content": "绿树春深，燕语莺啼声断续。\n蕙风飘荡入芳丛，惹残红。\n柳丝无力袅烟空，金盏不辞须满酌。\n海棠花下思朦胧，醉香风。"
  },
  {
    "id": "huajianji-5-juan#8",
    "title": "喜迁莺·芳春景",
    "author": "毛文锡",
    "content": "芳春景，暖晴烟，乔木见莺迁。\n传枝偎叶语关关，飞过绮丛间。\n锦翼鲜，金毳软，百啭千娇相唤。\n碧纱窗晓怕闻声，惊破鸳鸯暖。"
  },
  {
    "id": "huajianji-5-juan#9",
    "title": "赞成功·海棠未坼",
    "author": "毛文锡",
    "content": "海棠未坼，万点深红，香包缄结一熏熏。\n似含羞态，邀勒春风。\n蜂来蝶去，任绕芳丛。\n昨夜微雨，飘酒庭中。\n忽闻声滴井边桐，美人惊起，坐听晨钟。\n快教折取，戴玉璁。"
  },
  {
    "id": "huajianji-5-juan#10",
    "title": "西溪子·昨日西溪游赏",
    "author": "毛文锡",
    "content": "昨日西溪游赏，芳树奇花千样，锁春光。\n金樽满，听弦管，娇妓舞衫香暖。\n不觉到斜晖，马驮归。\n中兴乐\n豆蔻花繁烟艳深，丁香软结同心。\n翠鬟女，相与共淘金。\n红蕉叶里猩猩语，鸳鸯浦，镜中鸾舞。\n丝雨隔，荔枝阴。"
  },
  {
    "id": "huajianji-5-juan#11",
    "title": "更漏子·春夜阑",
    "author": "毛文锡",
    "content": "春夜阑，春恨切，花外子规啼月。\n人不见，梦难见，红纱一点灯。\n偏怨别，是芳节，庭中丁香千结。\n宵雾散，晓霞晖，梁同双燕飞。"
  },
  {
    "id": "huajianji-5-juan#12",
    "title": "接贤宾·香鞯镂襜五花骢",
    "author": "毛文锡",
    "content": "香鞯镂襜五花骢，值春景初融。\n流珠喷沫躞蹀，汗血流红。\n少年公子能乘驭，金镳玉辔珑璁。\n为惜珊瑚鞭不下，骄生百步千踪。\n信穿花，从拂柳，向九陌追风。"
  },
  {
    "id": "huajianji-5-juan#13",
    "title": "赞浦子·锦帐添香睡",
    "author": "毛文锡",
    "content": "锦帐添香睡，金炉换夕照。\n懒结芙蓉带，慵拖翡翠裙。\n正是桃夭柳媚，那堪暮雨朝云。\n宋玉高唐意，裁琼欲赠君。"
  },
  {
    "id": "huajianji-5-juan#14",
    "title": "甘州遍·春光好",
    "author": "毛文锡",
    "content": "春光好，公子爱闲游，足风流。\n金鞍白马，雕弓宝剑，红缨锦襜出长揪。\n花蔽膝，玉衔头。\n寻芳逐胜欢宴，丝竹不曾休。\n美人唱，揭调是《甘州》。醉红楼。\n尧年舜日，乐圣永无忧。"
  },
  {
    "id": "huajianji-5-juan#15",
    "title": "甘州遍·秋风紧",
    "author": "毛文锡",
    "content": "秋风紧，平碛雁行低，阵云齐。\n萧萧飒飒，边声四起，愁闻戍角与征鼙。\n青冢北，黑山西。\n沙飞聚散无定，往往路人迷。\n铁衣冷，战马血沾蹄，破番奚。\n凤凰诏下，步步蹑丹梯。"
  },
  {
    "id": "huajianji-5-juan#16",
    "title": "纱窗恨·新春燕子还来至",
    "author": "毛文锡",
    "content": "新春燕子还来至，一双飞。\n垒巢泥湿时时坠，涴人衣。\n后园里看百花发，香风拂，绣户金扉。\n月照纱窗，恨依依。"
  },
  {
    "id": "huajianji-5-juan#17",
    "title": "纱窗恨·双双蝶翅涂铅粉",
    "author": "毛文锡",
    "content": "双双蝶翅涂铅粉，咂花心。\n绮窗绣户飞来稳，画堂阴。\n二三月爱随飘絮，伴落花，来拂衣襟。\n更剪轻罗片，傅黄金。"
  },
  {
    "id": "huajianji-5-juan#18",
    "title": "柳含烟·隋堤柳",
    "author": "毛文锡",
    "content": "隋堤柳，汴河旁。\n夹岸绿阴千里，龙舟凤舸木兰香，锦帆张。\n因梦江南春景好，一路流苏羽葆。\n笙歌未尽起横流，锁春愁。"
  },
  {
    "id": "huajianji-5-juan#19",
    "title": "柳含烟·河桥柳",
    "author": "毛文锡",
    "content": "河桥柳，占芳春。\n映水含烟拂路，几回攀折赠行人，暗伤神。\n乐府吹为横笛曲，能使离肠断续。\n不如移植在金门，近天恩。"
  },
  {
    "id": "huajianji-5-juan#20",
    "title": "柳含烟·章台柳",
    "author": "毛文锡",
    "content": "章台柳，近垂旒。\n低拂往来冠盖，鞭胧春色满皇州，瑞烟浮。\n直与路边江畔别，免被离人攀折。\n最怜京兆画蛾眉，叶纤时。"
  },
  {
    "id": "huajianji-5-juan#21",
    "title": "柳含烟·御沟柳",
    "author": "毛文锡",
    "content": "御沟柳，占春多。\n半出宫墙婀娜，有时倒影蘸轻罗，曲尘波。\n昨日金銮巡上苑，风亚舞腰纤软。\n栽培得她近皇宫，瑞烟浓。"
  },
  {
    "id": "huajianji-5-juan#22",
    "title": "醉花间·休相问",
    "author": "毛文锡",
    "content": "休相问，怕相问，相问还添恨。\n春水满塘生，㶉鶒正相趁。\n咋夜雨霏霏，临明寒一阵。\n偏忆戍楼人，久绝边庭信。"
  },
  {
    "id": "huajianji-5-juan#23",
    "title": "醉花间·深相忆",
    "author": "毛文锡",
    "content": "深相忆，莫相忆，相忆情难极。\n银汉是红墙，一带遥相隔。\n金盘珠露滴，两岸榆花白。\n风摇玉佩清，今夕为何夕。"
  },
  {
    "id": "huajianji-5-juan#24",
    "title": "浣沙溪·春水轻波浸绿苔",
    "author": "毛文锡",
    "content": "春水轻波浸绿苔，楷杷洲上紫檀开。\n晴天眠沙㶉鶒稳，暖相偎。\n罗袜生尘游女过，有人逢着弄珠回。\n兰麝飘香初解佩，忘归来。"
  },
  {
    "id": "huajianji-5-juan#25",
    "title": "浣溪沙·七夕年年信不违",
    "author": "毛文锡",
    "content": "七夕年年信不违，银河清浅白云微，蟾光鹊影伯劳飞。\n每恨蟪蛄怜婺女，几回娇妒下鸳机，今宵嘉会两依依。"
  },
  {
    "id": "huajianji-5-juan#26",
    "title": "月宫春·水晶宫里桂花开",
    "author": "毛文锡",
    "content": "水晶宫里桂花开，神仙探几回。\n红芳金蕊绣重台，低倾玛瑙杯。\n玉兔银蟾争夺护，嫦娥姹女戏相偎。\n遥听钧天九奏，玉皇亲看来。"
  },
  {
    "id": "huajianji-5-juan#27",
    "title": "恋情深·滴滴铜壶塞漏咽",
    "author": "毛文锡",
    "content": "滴滴铜壶塞漏咽，醉红楼月。\n宴余香殿会鸳衾，荡春心。\n真珠帘下晓光侵，莺语隔琼林。\n宝帐欲开慵起，恋情深。"
  },
  {
    "id": "huajianji-5-juan#28",
    "title": "恋情深·玉殿春浓花烂熳",
    "author": "毛文锡",
    "content": "玉殿春浓花烂熳，族神仙伴。\n罗裙窣地缕黄金，奏清音。\n酒阑歌罢两沉沉，一笑动君心。\n永作鸳鸯伴，恋情深。"
  },
  {
    "id": "huajianji-5-juan#29",
    "title": "诉衷情·桃花流水漾纵横",
    "author": "毛文锡",
    "content": "桃花流水漾纵横，春昼彩霞明。\n刘郎去，阮郎行，惆怅恨难平。\n愁坐对云屏，算归程。\n何时携手洞边迎，诉衷情。"
  },
  {
    "id": "huajianji-5-juan#30",
    "title": "诉衷情·鸳鸯交颈绣衣轻",
    "author": "毛文锡",
    "content": "鸳鸯交颈绣衣轻，碧沼藕花馨。\n偎藻荇，映兰汀，和雨浴浮萍。\n思妇对心惊，想边庭。何时解佩掩云屏，诉衷情。"
  },
  {
    "id": "huajianji-5-juan#31",
    "title": "应天长·平江波暖鸳鸯语",
    "author": "毛文锡",
    "content": "平江波暖鸳鸯语，两两镏般归极浦。\n芦州一夜风和雨，飞起浅沙翘雪鹭。\n渔灯明远渚，兰棹今宵何处。\n罗袂从风轻举，愁杀采莲女。"
  },
  {
    "id": "huajianji-5-juan#32",
    "title": "河满子·红粉楼前月照",
    "author": "毛文锡",
    "content": "红粉楼前月照，碧纱窗外莺啼。\n梦断辽阳音信，那堪独守空闺。\n恨对百花时节，王孙绿草萋萋。"
  },
  {
    "id": "huajianji-5-juan#33",
    "title": "临江仙·暮蝉声尽落斜阳",
    "author": "毛文锡",
    "content": "暮蝉声尽落斜阳，银蟾影挂潇湘。\n黄陵庙侧水茫茫。楚山红树，烟雨隔高唐。\n岸泊渔灯风飐碎，白苹远散浓香。\n灵娥鼓瑟韵清商，朱弦凄切，云散碧云长。"
  },
  {
    "id": "huajianji-5-juan#34",
    "title": "临江仙·峭碧参差十二峰",
    "author": "牛希济",
    "content": "峭碧参差十二峰，冷烟寒树重重。\n瑶姬宫殿是仙踪，金炉珠帐，香霭昼偏浓。\n一自楚王惊梦断，人间无路相逢。\n至今云雨带愁容，月斜江上，征棹动晨钟。"
  },
  {
    "id": "huajianji-5-juan#35",
    "title": "临江仙·谢家仙观寄云岑",
    "author": "牛希济",
    "content": "谢家仙观寄云岑，岩萝拂地成阴。\n洞房不闭白云深，当时丹灶，一粒化黄金。\n石壁霞衣犹半挂，松风长似鸣琴。\n时间唳鹤起前林，十洲高会，何处许相寻？"
  },
  {
    "id": "huajianji-5-juan#36",
    "title": "临江仙·渭阙宫城秦树凋",
    "author": "牛希济",
    "content": "渭阙宫城秦树凋，玉楼独上无聊。\n含情不语自吹箫，调情和恨，天路逐风飘。\n何事乘龙入忽降，似知深意相招。\n三清携手路非遥，世间屏障，彩笔画娇娆。"
  },
  {
    "id": "huajianji-5-juan#37",
    "title": "临江仙·江绕黄陵春庙闲",
    "author": "牛希济",
    "content": "江绕黄陵春庙闲，娇莺独语关关。\n满庭重叠绿苔斑，阴云无事，四散自归山。\n箫鼓声稀香烬冷，月娥敛尽弯环。\n风流皆道胜人间，须知狂客，拼死为红颜。"
  },
  {
    "id": "huajianji-5-juan#38",
    "title": "临江仙·素洛春光潋滟平",
    "author": "牛希济",
    "content": "素洛春光潋滟平，千重媚脸初生。\n凌波罗袜势轻轻，烟笼日照，珠翠半分明。\n风引宝衣疑欲舞，鸾回凤翥堪惊。\n也知心许无恐成，陈王辞赋，千载有声名。"
  },
  {
    "id": "huajianji-5-juan#39",
    "title": "临江仙·柳带摇风汉水滨",
    "author": "牛希济",
    "content": "柳带摇风汉水滨，平芜两岸争匀。\n鸳鸯对浴浪痕新。弄珠游女，微笑自含春。\n轻步暗移蝉鬓动，罗裙风惹轻尘。\n水晶宫殿岂无因？空劳牵手，解佩赠情人。"
  },
  {
    "id": "huajianji-5-juan#40",
    "title": "临江仙·洞庭波浪飐晴天",
    "author": "牛希济",
    "content": "洞庭波浪飐晴天，君山一点凝烟。\n此中真境属神仙，玉楼珠殿，相映月轮边。\n万里平湖秋色冷，星辰垂影参然。\n桔林霜重更红鲜，罗浮山下，有路暗相连。"
  },
  {
    "id": "huajianji-5-juan#41",
    "title": "酒泉子·枕转簟凉",
    "author": "牛希济",
    "content": "枕转簟凉，清晓远钟残梦。\n月光斜、帘影动，旧炉香。\n梦中说尽相思事，纤手匀双泪。\n去年春，今日意，断离肠。"
  },
  {
    "id": "huajianji-5-juan#42",
    "title": "生查子·春山烟欲收",
    "author": "牛希济",
    "content": "春山烟欲收，天淡稀星小。\n残月脸边明，别泪临清晓。\n语已多，情未了，回首犹重道：\n记得绿罗裙，处处怜芳草。"
  },
  {
    "id": "huajianji-5-juan#43",
    "title": "中兴乐·池塘暖碧浸晴晖",
    "author": "牛希济",
    "content": "池塘暖碧浸晴晖，蒙蒙柳絮轻飞。\n红蕊凋来，解梦还稀。\n春云空有雁归，珠帘垂。\n东风寂寞，恨郎抛掷，泪湿罗衣。"
  },
  {
    "id": "huajianji-5-juan#44",
    "title": "谒金门·秋已暮",
    "author": "牛希济",
    "content": "秋已暮，重叠关山岐路。\n嘶马摇鞭何处去，晓禽霜满树。\n梦断禁城神鼓，泪滴枕檀无数。\n一点凝红和薄雾，翠蛾愁不语。"
  },
  {
    "id": "huajianji-5-juan#45",
    "title": "浣溪沙·落絮残莺半日天",
    "author": "欧阳炯",
    "content": "落絮残莺半日天，玉柔花醉只思眠，惹窗映竹满炉烟。\n独掩画屏愁不语，斜掩瑶枕髻鬟偏，此时心在阿谁边。"
  },
  {
    "id": "huajianji-5-juan#46",
    "title": "浣溪沙·天碧罗衣拂地垂",
    "author": "欧阳炯",
    "content": "天碧罗衣拂地垂，美人初着更相宜，宛风如舞透香肌。\n独坐含颦吹风竹，园中缓步折花枝，有情无力泥人时。"
  },
  {
    "id": "huajianji-5-juan#47",
    "title": "浣溪沙·相见休言有泪珠",
    "author": "欧阳炯",
    "content": "相见休言有泪珠，酒阑重得叙欢娱，凤屏鸳枕宿金铺。\n兰麝细香闻喘息，绮罗纤缕见肌肤，此时还恨薄情无。"
  },
  {
    "id": "huajianji-5-juan#48",
    "title": "三字令·春欲尽",
    "author": "欧阳炯",
    "content": "春欲尽，日迟迟，牡丹时。\n罗幌卷，翠帘垂。\n彩笺书，红粉泪，两心知。\n人不在，燕空归，负佳期。\n香烬落，枕函欹。\n月分明，花淡薄，惹相思。"
  },
  {
    "id": "huajianji-6-juan#1",
    "title": "南乡子·嫩草如烟",
    "author": "欧阳炯",
    "content": "嫩草如烟，石榴花发海南天。\n日暮江亭春影绿，鸳鸯浴。\n水远山长看不足。"
  },
  {
    "id": "huajianji-6-juan#2",
    "title": "南乡子·画舸停桡",
    "author": "欧阳炯",
    "content": "画舸停桡，槿花篱外竹横桥。\n水上游人沙上女，回顾，笑指芭蕉林里住。"
  },
  {
    "id": "huajianji-6-juan#3",
    "title": "南乡子·岸远沙平",
    "author": "欧阳炯",
    "content": "岸远沙平，日斜归路晚霞明。\n孔雀自怜金翠尾，临水，认得行人惊不起。"
  },
  {
    "id": "huajianji-6-juan#4",
    "title": "南乡子·洞口谁家",
    "author": "欧阳炯",
    "content": "洞口谁家，木兰船系木兰花。\n红袖女郎相引去，游南浦，笑倚春风相对语。"
  },
  {
    "id": "huajianji-6-juan#5",
    "title": "南乡子·二八花钿",
    "author": "欧阳炯",
    "content": "二八花钿，胸前如雪脸如莲。\n耳坠金环穿瑟瑟，霞衣窄，笑倚江头招远客。"
  },
  {
    "id": "huajianji-6-juan#6",
    "title": "南乡子·路入南中",
    "author": "欧阳炯",
    "content": "路入南中，桃榔叶暗蓼花红。\n两岸人家微雨后，收红豆，树底纤纤抬素手。"
  },
  {
    "id": "huajianji-6-juan#7",
    "title": "南乡子·袖敛鲛绡",
    "author": "欧阳炯",
    "content": "袖敛鲛绡，采香深洞笑相邀。\n藤杖枝头芦酒滴，铺葵席，豆蔻花间趖晚日。"
  },
  {
    "id": "huajianji-6-juan#8",
    "title": "南乡子·翡翠䴔䴖",
    "author": "欧阳炯",
    "content": "翡翠䴔䴖，白萍香里小沙汀。\n岛上阴阴秋雨色，芦花扑，数只渔船何处宿。"
  },
  {
    "id": "huajianji-6-juan#9",
    "title": "献衷心·见好花颜色",
    "author": "欧阳炯",
    "content": "见好花颜色，争笑东风。\n双脸上，晚妆同。\n闭小楼深阁，春景重重。\n三五夜，偏有恨，月明中。\n情未已，信曾通，满衣犹自染檀红。\n恨不如双燕，飞舞帘栊。\n春欲暮，残絮尽，柳条空。"
  },
  {
    "id": "huajianji-6-juan#10",
    "title": "贺明朝·忆昔花间初识面",
    "author": "欧阳炯",
    "content": "忆昔花间初识面，红袖半遮妆脸。\n轻转石榴裙带，故将纤纤玉指，愉捻双凤金线。\n碧梧桐锁深深院，谁料得，两情何日教缱绻。\n羡春来双燕，飞到玉楼，朝暮相见。"
  },
  {
    "id": "huajianji-6-juan#11",
    "title": "贺明朝·忆昔花间相见后",
    "author": "欧阳炯",
    "content": "忆昔花间相见后，只凭纤手，暗抛红豆。\n人前不解，巧传心事。\n别来依旧，辜负春昼。\n碧罗衣上蹙金绣，睹对对鸳鸯，空裛泪痕透。\n想韶颜非久，终是为伊，只恁偷瘦。"
  },
  {
    "id": "huajianji-6-juan#12",
    "title": "江城子·晚日金陵岸草平",
    "author": "欧阳炯",
    "content": "晚日金陵岸草平，落霞明，水无情，六代繁华，暗逐逝波声。\n空有姑苏台上月，如西子镜照江城。"
  },
  {
    "id": "huajianji-6-juan#13",
    "title": "凤楼春·凤髻绿云丛",
    "author": "欧阳炯",
    "content": "凤髻绿云丛，深掩房栊。\n锦书通，梦中相见觉来慵，匀面泪脸珠融。\n因想玉郎何处去，对淑景谁同。\n小楼中，春思无穷。\n倚栏颙望，暗牵愁绪，柳花飞起东风。\n斜日照帘，罗幌香冷粉屏空。\n海棠零落，莺语残红。"
  },
  {
    "id": "huajianji-6-juan#14",
    "title": "小重山·春入神京万木芳",
    "author": "和凝",
    "content": "春入神京万木芳，禁林莺语滑，蝶飞狂。\n晓花擎露妨啼妆，红日水，风和百花香。\n烟锁柳丝长，御沟澄碧水，转池塘。\n时时微雨洗劫风光，天衢远，到处引笙簧。"
  },
  {
    "id": "huajianji-6-juan#15",
    "title": "小重山·正是神京烂熳时",
    "author": "和凝",
    "content": "正是神京烂熳时，群仙初折得，郄诜枝。\n乌犀白纻最相宜，精神出，御陌袖鞭垂。\n柳色展愁眉，管弦分响亮，探花期。\n光阴占断曲江池，新榜上，名姓彻丹墀。"
  },
  {
    "id": "huajianji-6-juan#16",
    "title": "临江仙·海棠香老春江晚",
    "author": "和凝",
    "content": "海棠香老春江晚，小楼雾縠涳蒙。\n翠鬟初出绣帘中，麝烟鸾鬟苹风。\n碾玉钗摇㶉鶒战，雪肌云鬓将融。\n含情遥指碧波东，越王台殿蓼花红。"
  },
  {
    "id": "huajianji-6-juan#17",
    "title": "临江仙·披袍窣地红宫锦",
    "author": "和凝",
    "content": "披袍窣地红宫锦，莺语时啭轻音。\n碧罗冠子稳犀簪，凤凰双飐步摇金。\n肌骨细匀红玉软，脸波微送春心。\n娇羞不肯入鸳衾，兰膏光里两情深。"
  },
  {
    "id": "huajianji-6-juan#18",
    "title": "菩萨蛮·越梅半坼轻寒里",
    "author": "和凝",
    "content": "越梅半坼轻寒里，冰清淡薄笼蓝水。\n暖觉杏梢红，游丝狂惹风。\n闲阶莎径碧，远梦犹堪惜。\n离恨又迎春，相思难重陈。"
  },
  {
    "id": "huajianji-6-juan#19",
    "title": "山花子·莺锦蝉縠馥麝脐",
    "author": "和凝",
    "content": "莺锦蝉縠馥麝脐，轻裾花早晓烟迷。\n㶉鶒战金红掌坠，翠云低。\n星靥笑偎霞脸畔，蹙金开襜衬银泥。\n春思半和芳草嫩，碧萋萋。"
  },
  {
    "id": "huajianji-6-juan#20",
    "title": "山花子·银字笙寒调正长",
    "author": "和凝",
    "content": "银字笙寒调正长，水纹簟冷画屏凉。\n玉腕重金扼臂，淡梳妆。\n几度试香纤手暖，一回尝酒绛唇光。\n佯弄红丝蝇拂子，打檀郎。"
  },
  {
    "id": "huajianji-6-juan#21",
    "title": "河满子·正是破瓜年几",
    "author": "和凝",
    "content": "正是破瓜年几，含情惯得人饶。\n桃李精神鹦鹉舌，可堪虚度良宵。\n却爱蓝罗裙子，羡他长束纤腰。"
  },
  {
    "id": "huajianji-6-juan#22",
    "title": "河满子·写得鱼笺无限",
    "author": "和凝",
    "content": "写得鱼笺无限，其如花锁春晖。\n目断巫山云雨，空教残梦依依。\n却爱熏香小鸭，羡他长在屏帷。"
  },
  {
    "id": "huajianji-6-juan#23",
    "title": "薄命女·天欲晓",
    "author": "和凝",
    "content": "天欲晓，宫漏穿花声缭绕。\n窗里星光少，冷霞寒侵帐额，残月光沉树杪。\n梦断锦帷空悄悄，强起愁眉小。"
  },
  {
    "id": "huajianji-6-juan#24",
    "title": "望梅花·春草全无消息",
    "author": "和凝",
    "content": "春草全无消息，腊雪犹余踪迹。\n越岭寒枝香自坼，冷艳奇芳堪惜。\n何事寿阳无处觅，吹入谁家横笛。"
  },
  {
    "id": "huajianji-6-juan#25",
    "title": "天仙子·柳色披衫金缕凤",
    "author": "和凝",
    "content": "柳色披衫金缕凤，纤手轻拈红豆弄，翠蛾双敛正含情。\n桃花洞，瑶台梦，一片春愁谁与共。"
  },
  {
    "id": "huajianji-6-juan#26",
    "title": "天仙子·洞口春红飞蔌蔌",
    "author": "和凝",
    "content": "洞口春红飞蔌蔌，仙子含愁眉黛绿。\n阮郎何事不归来，懒烧金，慵篆玉。\n流水桃花空断续。"
  },
  {
    "id": "huajianji-6-juan#27",
    "title": "春光好·纱窗暖",
    "author": "和凝",
    "content": "纱窗暖，画屏间，亸云鬟。\n睡起四肢无力，半春闲。\n玉指剪裁罗胜，金盘点缀酥山。\n窥宋深心无限事，小眉弯。"
  },
  {
    "id": "huajianji-6-juan#28",
    "title": "春光好·苹叶软",
    "author": "和凝",
    "content": "苹叶软，杏花明，画船轻。\n双浴鸳鸯出绿汀，棹歌声。\n春水无风无浪，春天半雨半晴。\n红粉相随南浦晚，几含情。"
  },
  {
    "id": "huajianji-6-juan#29",
    "title": "采桑子·蝤蛴领上诃梨子",
    "author": "和凝",
    "content": "蝤蛴领上诃梨子，绣带双垂，椒户闲时，竞学樗蒲赌荔枝。\n丛头鞋子红编细，裙窣金丝。\n无事颦眉，春思翻教阿母疑。"
  },
  {
    "id": "huajianji-6-juan#30",
    "title": "柳枝·软碧瑶烟似送人",
    "author": "和凝",
    "content": "软碧瑶烟似送人，映花时把翠蛾颦。\n青青自是风流主，慢飐金丝待洛神。"
  },
  {
    "id": "huajianji-6-juan#31",
    "title": "柳枝·瑟瑟罗裙金缕腰",
    "author": "和凝",
    "content": "瑟瑟罗裙金缕腰，黛眉偎破未重描。\n醉来咬损新花子，拽住仙郎尽放娇。"
  },
  {
    "id": "huajianji-6-juan#32",
    "title": "柳枝·雀桥初就咽银河",
    "author": "和凝",
    "content": "雀桥初就咽银河，今夜仙郎自姓和。\n不是昔年攀桂树，岂能月里索嫦娥。"
  },
  {
    "id": "huajianji-6-juan#33",
    "title": "渔父·白芷汀寒立鹭鸶",
    "author": "和凝",
    "content": "白芷汀寒立鹭鸶，苹风轻剪浪花时。\n烟幂幂，日迟迟。\n香引芙蓉惹钓丝。"
  },
  {
    "id": "huajianji-6-juan#34",
    "title": "虞美人·晓莺啼破相思梦",
    "author": "顾敻",
    "content": "晓莺啼破相思梦，帘看金泥凤。\n宿妆犹在酒初醒，翠翘慵整倚云屏，转娉婷。\n香檀细画侵桃脸，罗袂轻轻敛。\n佳期堪恨再难寻，绿芜满院柳成阴，负春心。"
  },
  {
    "id": "huajianji-6-juan#35",
    "title": "虞美人·触帘风送景阳钟",
    "author": "顾敻",
    "content": "触帘风送景阳钟，鸳被绣花重。\n晓帷初卷冷烟浓，翠匀粉黛好仪容，思娇慵。\n起来无语理朝妆，宝匣镜凝光。\n绿荷相倚满池塘，露清枕簟藕花香，恨悠扬。"
  },
  {
    "id": "huajianji-6-juan#36",
    "title": "虞美人·翠屏闲掩垂珠箔",
    "author": "顾敻",
    "content": "翠屏闲掩垂珠箔，丝雨笼池阁。\n露沾红藕咽清香，谢娘娇极不成狂，罢朝妆。\n小金㶉鶒沉烟细，腻枕堆云髻。\n浅眉微敛注檀轻，旧欢时有梦魂惊，悔多情。"
  },
  {
    "id": "huajianji-6-juan#37",
    "title": "虞美人·碧梧桐映纱窗晚",
    "author": "顾敻",
    "content": "碧梧桐映纱窗晚，花谢莺声懒。\n小屏屈曲掩青山，翠帷香粉玉炉寒，两蛾攒。\n颠狂少年轻离别，辜负春时节。\n画罗红袂有啼痕，魂消无语倚闺门，欲黄昏。"
  },
  {
    "id": "huajianji-6-juan#38",
    "title": "虞美人·深闺春色劳思想",
    "author": "顾敻",
    "content": "深闺春色劳思想，恨共春芜长。\n黄鹂娇啭泥芳妍，杏枝如画倚轻烟，琐窗前。\n凭栏愁立双蛾细，柳影斜摇砌。\n玉郎还是不还家，教人魂梦逐杨花，绕天涯。"
  },
  {
    "id": "huajianji-6-juan#39",
    "title": "虞美人·少年艳质胜琼英",
    "author": "顾敻",
    "content": "少年艳质胜琼英，早晚别三清。\n莲冠稳簪钿篦横，飘飘罗袖碧云轻，画难成。\n迟迟少转腰身袅，翠靥眉心小。\n醮坛风急杏花香。\n此时恨不驾鸾凤，访刘郎。"
  },
  {
    "id": "huajianji-6-juan#40",
    "title": "河传·燕飏",
    "author": "顾敻",
    "content": "燕飏，晴景。\n小窗屏暖，鸳鸯交颈。\n菱花掩却翠鬓欹，慵整。海棠帘外影。\n绣帷香断金㶉鶒，无消息，心事空相忆。\n倚东风，春正浓。\n愁红，泪痕衣上重。"
  },
  {
    "id": "huajianji-6-juan#41",
    "title": "河传·曲槛",
    "author": "顾敻",
    "content": "曲槛，春晚。\n波光渺渺，不知何处。\n岸花汀草共依依，雨微，鹧鸪相逐飞。\n天涯离恨江声咽，啼猿切，此意向谁说。\n倚兰桡，独无聊。\n魂消，小炉香欲焦。"
  },
  {
    "id": "huajianji-6-juan#42",
    "title": "甘州子·一炉龙麝锦帷旁",
    "author": "顾敻",
    "content": "一炉龙麝锦帷旁，屏掩映，烛荧煌。\n禁楼刁斗喜初长，罗荐绣鸳鸯。\n山枕上，私语口脂香。"
  },
  {
    "id": "huajianji-6-juan#43",
    "title": "甘州子·每逢清夜与良晨",
    "author": "顾敻",
    "content": "每逢清夜与良晨，多怅望，足伤神。\n云迷水隔意中人，寂寞绣罗茵。\n山枕上，几点泪痕新。"
  },
  {
    "id": "huajianji-6-juan#44",
    "title": "甘州子·曾如刘阮访仙踪",
    "author": "顾敻",
    "content": "曾如刘阮访仙踪，深洞客，此时逢。\n绮筵散后绣衾同，款曲见韶容。\n山枕上，长是怯晨钟。"
  },
  {
    "id": "huajianji-6-juan#45",
    "title": "甘州子·露桃花里小楼深",
    "author": "顾敻",
    "content": "露桃花里小楼深，持玉盏，听瑶琴。\n醉归青琐入鸳衾，月色照衣襟。\n山枕上，翠钿镇眉心。"
  },
  {
    "id": "huajianji-6-juan#46",
    "title": "甘州子·红炉深夜醉调笙",
    "author": "顾敻",
    "content": "红炉深夜醉调笙，敲拍处，玉纤轻。\n小屏古画岸低平，烟月满闲庭。\n山枕上，灯背脸波横。"
  },
  {
    "id": "huajianji-6-juan#47",
    "title": "玉楼春·月照玉楼春漏促",
    "author": "顾敻",
    "content": "月照玉楼春漏促，飒飒风摇庭砌竹。\n梦惊鸳被觉来时，何处管弦声断续。\n惆怅少年游冶去，枕上两蛾攒细绿。\n晓莺帘外语花枝，背帐犹残红蜡烛。"
  },
  {
    "id": "huajianji-6-juan#48",
    "title": "玉楼春·柳映玉楼春日晚",
    "author": "顾敻",
    "content": "柳映玉楼春日晚，雨细风轻烟草软。\n画堂鹦鹉语雕笼，金粉小屏犹半掩。\n香灭绣帷人寂寂，倚槛无言愁思远。\n恨郎何处纵疏狂，长使含啼眉不展。"
  },
  {
    "id": "huajianji-6-juan#49",
    "title": "玉楼春·月皎露华窗影细",
    "author": "顾敻",
    "content": "月皎露华窗影细，风送菊香沾绣袂。\n博山炉冷水沉微，惆怅金闺终日闭。\n懒展罗衾垂玉箸，羞对菱花簪宝髻。\n良宵好事枉教休，无计那他狂耍婿。"
  },
  {
    "id": "huajianji-6-juan#50",
    "title": "玉楼春·拂水双飞来去燕",
    "author": "顾敻",
    "content": "拂水双飞来去燕，曲槛小屏山六扇。\n春愁凝思结眉心，绿绮懒调红锦荐。\n话别情多声欲战，玉箸痕留红粉面。\n镇长独立到黄昏，却怕良宵频梦见。"
  },
  {
    "id": "huajianji-7-juan#1",
    "title": "浣溪沙·春色迷人恨正赊",
    "author": "顾敻",
    "content": "春色迷人恨正赊，可堪荡子不还家，细风轻露着梨花。\n帘外有情双燕飏，槛前无力绿杨斜，小屏狂梦极天涯。"
  },
  {
    "id": "huajianji-7-juan#2",
    "title": "浣溪沙·红藕香寒翠渚平",
    "author": "顾敻",
    "content": "红藕香寒翠渚平，月笼虚阁夜蛩清，塞鸿惊梦两牵情。\n宝帐玉炉，残麝冷，罗衣金缕暗尘生，小窗孤烛泪纵横。"
  },
  {
    "id": "huajianji-7-juan#3",
    "title": "浣溪沙·荷芰风轻帘幕香",
    "author": "顾敻",
    "content": "荷芰风轻帘幕香，绣衣㶉鶒泳回塘，小屏闲掩旧潇湘。\n恨入空帷鸾影独，泪凝双脸渚莲光，薄情年少悔思量。"
  },
  {
    "id": "huajianji-7-juan#4",
    "title": "浣溪沙·惆怅经年别谢娘",
    "author": "顾敻",
    "content": "惆怅经年别谢娘，月窗花院好风光，此时相望最情伤。\n青鸟不来传锦字，瑶姬何处琐兰房，忍教魂梦两茫茫。"
  },
  {
    "id": "huajianji-7-juan#5",
    "title": "浣溪沙·庭菊飘黄玉露浓",
    "author": "顾敻",
    "content": "庭菊飘黄玉露浓，冷莎偎砌隐鸣蛩，何期良夜得相逢。\n背帐风摇红蜡滴，惹香梦暖绣衾重，觉来枕上怯晨钟。"
  },
  {
    "id": "huajianji-7-juan#6",
    "title": "浣溪沙·云峡风高叶乱飞",
    "author": "顾敻",
    "content": "云峡风高叶乱飞，小庭寒雨绿苔微，深闺人静掩屏帷。\n粉黛暗愁金带枕，鸳鸯空绕画罗衣，那堪辜负不思归。"
  },
  {
    "id": "huajianji-7-juan#7",
    "title": "浣溪沙·雁响遥天玉漏清",
    "author": "顾敻",
    "content": "雁响遥天玉漏清，小纱窗外月胧明，翠帷金鸭炷香平。\n何处不归音信断，良宵空使攀魂惊，簟凉枕冷不胜情。"
  },
  {
    "id": "huajianji-7-juan#8",
    "title": "浣溪沙·露白蟾明又到秋",
    "author": "顾敻",
    "content": "露白蟾明又到秋，佳期幽会两悠悠，梦牵情役几时休。\n记得泥人微敛黛，无言斜倚小书楼，暗思前事不胜愁。"
  },
  {
    "id": "huajianji-7-juan#9",
    "title": "酒泉子·杨柳舞风",
    "author": "顾敻",
    "content": "杨柳舞风，轻惹春烟残雨。\n杏花愁，莺正语，画楼东。\n锦屏寂寞思无穷，还是不知消息。\n镜尘生，珠泪滴，损仪容。"
  },
  {
    "id": "huajianji-7-juan#10",
    "title": "酒泉子·罗带缕金",
    "author": "顾敻",
    "content": "罗带缕金，兰麝烟凝魂断。\n画屏欹，云鬓乱，恨难任。\n几回垂泪滴鸳衾，薄情何处去。\n月临窗，花满树，信沉沉。"
  },
  {
    "id": "huajianji-7-juan#11",
    "title": "酒泉子·小槛日斜",
    "author": "顾敻",
    "content": "小槛日斜，风度绿窗人悄悄。\n翠帷闲掩舞双鸾，旧香寒。\n别来情绪转难拚，韶颜看却老。\n依稀粉上有啼痕，暗销魂。"
  },
  {
    "id": "huajianji-7-juan#12",
    "title": "酒泉子·黛薄红深",
    "author": "顾敻",
    "content": "黛薄红深，约掠绿鬟云腻。\n小鸳鸯，金翡翠，称人心。\n锦鳞无处传幽意，海燕兰堂春又去。\n隔年书，千点泪，恨难任。"
  },
  {
    "id": "huajianji-7-juan#13",
    "title": "酒泉子·掩却菱花",
    "author": "顾敻",
    "content": "掩却菱花，收拾翠钿休上面。\n金虫玉燕锁香奁，恨厌厌。\n云鬟半坠懒重簪，泪侵山枕湿。\n恨灯背帐梦方酣，雁飞南。"
  },
  {
    "id": "huajianji-7-juan#14",
    "title": "酒泉子·水碧风清",
    "author": "顾敻",
    "content": "水碧风清，入槛细香红藕腻。\n谢娘敛翠恨无涯，小屏斜。\n堪憎荡子不还家，漫留罗带结。\n帐深枕腻炷沉烟，负当年。"
  },
  {
    "id": "huajianji-7-juan#15",
    "title": "酒泉子·黛愁怨红羞",
    "author": "顾敻",
    "content": "黛愁怨红羞，掩映画堂春欲暮。\n残花微雨隔青楼，思悠悠。\n芳菲时节看将度，寂寞无人还独语。\n画罗襦，香粉污，不胜愁。"
  },
  {
    "id": "huajianji-7-juan#16",
    "title": "杨柳枝·秋夜香闺思寂寞",
    "author": "顾敻",
    "content": "秋夜香闺思寂寞，漏迢迢。\n鸳帷罗幌麝烟销，烛光摇。\n正忆玉郎游荡去，无寻处。\n更闻帘外雨萧萧，滴芭蕉。"
  },
  {
    "id": "huajianji-7-juan#17",
    "title": "遐方怨·帘影细",
    "author": "顾敻",
    "content": "帘影细，簟纹平。\n象纱笼玉指，缕金罗扇轻。\n嫩双脸似花明，两条眉黛远山横。\n风箫歇，镜尘生。\n辽塞音书绝，梦魂长暗惊。\n玉郎经岁负娉婷，教人怎不恨无情。"
  },
  {
    "id": "huajianji-7-juan#18",
    "title": "献衷心·绣鸳鸯帐暖",
    "author": "顾敻",
    "content": "绣鸳鸯帐暖，画孔雀欹。\n人悄悄，月明时，想昔年欢笑，恨今日分离。\n银背，铜漏永，阻佳期。\n小炉烟细，虚阁帘垂。\n几多心事，暗地思惟。\n被娇娥牵役，魂梦如痴。\n金闺里，山枕上，始应知。"
  },
  {
    "id": "huajianji-7-juan#19",
    "title": "应天长·瑟瑟罗裙金线缕",
    "author": "顾敻",
    "content": "瑟瑟罗裙金线缕，轻透鹅黄香画袴。\n垂交带，盘鹦鹉，袅袅翠翘移玉步。\n背人匀檀注，慢转横波偷觑。\n敛黛春情暗许，倚慵不语。"
  },
  {
    "id": "huajianji-7-juan#20",
    "title": "诉衷情·香灭帘垂春漏永",
    "author": "顾敻",
    "content": "香灭帘垂春漏永，整鸳衾。\n罗带重，双凤，缕黄金。\n窗外月光临，沉沉。\n断肠无处寻，负春心。"
  },
  {
    "id": "huajianji-7-juan#21",
    "title": "诉衷情·永夜抛人何处去",
    "author": "顾敻",
    "content": "永夜抛人何处去，绝来音。\n香阁掩，眉敛，月将沉。\n怎忍不相寻？鸳孤衾。\n换我心为你心，始知相忆深。"
  },
  {
    "id": "huajianji-7-juan#22",
    "title": "荷叶杯·春尽小庭花落",
    "author": "顾敻",
    "content": "春尽小庭花落，寂寞。\n凭槛敛双眉，忍教成病忆佳期。\n知么知，知么知。"
  },
  {
    "id": "huajianji-7-juan#23",
    "title": "荷叶杯·歌发谁家筵上",
    "author": "顾敻",
    "content": "歌发谁家筵上，寥亮。\n别恨正悠悠，兰釭背帐月当楼。\n愁么愁，愁么愁。"
  },
  {
    "id": "huajianji-7-juan#24",
    "title": "荷叶杯·弱柳好花尽坼",
    "author": "顾敻",
    "content": "弱柳好花尽坼，晴陌。\n陌上少年郎，满身兰麝扑人香。\n狂么狂，狂么狂。"
  },
  {
    "id": "huajianji-7-juan#25",
    "title": "荷叶杯·记得那时相见",
    "author": "顾敻",
    "content": "记得那时相见，胆战。\n鬓乱四肢柔，泥人无语不抬头。\n羞么羞，羞么羞。"
  },
  {
    "id": "huajianji-7-juan#26",
    "title": "荷叶杯·夜久歌声怨咽",
    "author": "顾敻",
    "content": "夜久歌声怨咽，残月。\n菊冷露微微，看看湿透缕金衣。\n归么归，归么归。"
  },
  {
    "id": "huajianji-7-juan#27",
    "title": "荷叶杯·我忆君诗最苦",
    "author": "顾敻",
    "content": "我忆君诗最苦，知否。\n字字尽关心，红笺写寄表情深。\n吟么吟，吟么吟。"
  },
  {
    "id": "huajianji-7-juan#28",
    "title": "荷叶杯·金鸭香浓鸳被",
    "author": "顾敻",
    "content": "金鸭香浓鸳被，枕腻。\n小髻簇花钿，腰如细柳脸如莲。\n怜么怜，怜么怜。"
  },
  {
    "id": "huajianji-7-juan#29",
    "title": "荷叶杯·曲砌蝶飞烟暖",
    "author": "顾敻",
    "content": "曲砌蝶飞烟暖，春半。\n花发柳垂条，花如双脸柳如腰。\n娇么娇，娇么娇。"
  },
  {
    "id": "huajianji-7-juan#30",
    "title": "荷叶杯·一去又乖期信",
    "author": "顾敻",
    "content": "一去又乖期信，春尽。\n满院长莓苔，手挼裙带独徘徊。\n来么来，来么来。"
  },
  {
    "id": "huajianji-7-juan#31",
    "title": "渔歌子·晓风清",
    "author": "顾敻",
    "content": "晓风清，幽沼绿，倚栏凝望珍禽浴。\n画帘垂，翠屏曲，满袖荷香馥郁。\n好摅怀，堪寓目，身闲心静平生足。\n酒杯深，光影促，名利无心较逐。"
  },
  {
    "id": "huajianji-7-juan#32",
    "title": "临江仙·碧染长空池似镜",
    "author": "顾敻",
    "content": "碧染长空池似镜，倚楼闲望凝情，满衣红藕细香清。\n象床珍簟，山障掩，玉琴横。\n暗想昔时欢笑事，如今赢得愁生。\n博山炉暖淡烟轻。\n蝉吟人静，残日傍，小窗明。"
  },
  {
    "id": "huajianji-7-juan#33",
    "title": "临江仙·幽闺小槛春光晚",
    "author": "顾敻",
    "content": "幽闺小槛春光晚，柳浓花淡莺稀。\n旧欢思想尚依依，翠颦红敛，终日损芳菲。\n何事狂夫音信断，不如梁燕犹归。\n画意深处麝烟微，屏虚枕冷，风细雨霏霏。"
  },
  {
    "id": "huajianji-7-juan#34",
    "title": "临江仙·月色穿帘风入竹",
    "author": "顾敻",
    "content": "月色穿帘风入竹，倚屏双黛愁时。\n砌花含露两三枝，如啼恨脸，魂断损容仪。\n香烬暗消金鸭冷，可堪辜负前期。\n绣襦不整鬓鬟欹，几多惆怅，情绪在天涯。"
  },
  {
    "id": "huajianji-7-juan#35",
    "title": "醉公子·漠漠秋云淡",
    "author": "顾敻",
    "content": "漠漠秋云淡，红耦香侵槛。\n枕欹小山屏，金铺向晚扃。\n睡起横波慢，独望情何限。\n衰柳数声蝉，魂消似去年。"
  },
  {
    "id": "huajianji-7-juan#36",
    "title": "醉公子·岸柳垂金线",
    "author": "顾敻",
    "content": "岸柳垂金线，雨晴莺石啭。\n家在绿杨边，往来多少年。\n马嘶芳草远，高楼帘半卷。\n敛袖翠蛾攒，相逢尔许难。"
  },
  {
    "id": "huajianji-7-juan#37",
    "title": "更漏子·旧欢娱",
    "author": "顾敻",
    "content": "旧欢娱，新怅望，拥鼻含颦楼上。\n浓柳翠，晚霞微，江鸥接翼飞。\n帘半卷，屏斜掩，远岫参差迷眼。\n歌满耳，酒盈樽，前非不要论。"
  },
  {
    "id": "huajianji-7-juan#38",
    "title": "浣溪沙·蓼岸风多枯柚香",
    "author": "孙光宪",
    "content": "蓼岸风多枯柚香，江边一望楚天长，片帆烟际闪孤光。\n目送征鸿飞杳杳，思随流水去茫茫，兰红波碧忆潇湘。"
  },
  {
    "id": "huajianji-7-juan#39",
    "title": "浣溪沙·桃杏风香帘幕闲",
    "author": "孙光宪",
    "content": "桃杏风香帘幕闲，谢家门户约花关，画梁幽语燕初还。\n绣阁数行题了壁，晓屏一枕酒醒山，却疑身是梦魂间。"
  },
  {
    "id": "huajianji-7-juan#40",
    "title": "浣溪沙·花渐凋疏不耐风",
    "author": "孙光宪",
    "content": "花渐凋疏不耐风，画帘垂地晚堂空，堕阶萦藓舞愁红。\n腻粉半沾金靥子，残香犹暖绣熏笼，蕙心无处与人同。"
  },
  {
    "id": "huajianji-7-juan#41",
    "title": "浣溪沙·揽镜无言泪欲流",
    "author": "孙光宪",
    "content": "揽镜无言泪欲流，凝情半日懒梳头，一庭疏雨湿春愁。\n杨柳只知伤离别，杏花应信损娇羞，泪沾魂断轸离忧。"
  },
  {
    "id": "huajianji-7-juan#42",
    "title": "浣溪沙·半踏长裾宛约行",
    "author": "孙光宪",
    "content": "半踏长裾宛约行，晚帘疏处见分明，此时堪恨昧平生。\n早是消魂残烛影，更愁闻着品弦声，杳无消息若为情。"
  },
  {
    "id": "huajianji-7-juan#43",
    "title": "浣溪沙·兰沐初休曲槛前",
    "author": "孙光宪",
    "content": "兰沐初休曲槛前，缓风迟日洗头天，湿云新敛未梳蝉。\n翠袂半将遮粉臆，宝钗长欲坠香肩，此时模样不禁怜。"
  },
  {
    "id": "huajianji-7-juan#44",
    "title": "浣溪沙·风递残香出绣帘",
    "author": "孙光宪",
    "content": "风递残香出绣帘，团窠金凤舞襜襜，落花微雨恨相兼。\n何处去来狂太甚，空推宿酒睡无厌，怎教人不别猜嫌。"
  },
  {
    "id": "huajianji-7-juan#45",
    "title": "浣溪沙·轻打银筝坠燕泥",
    "author": "孙光宪",
    "content": "轻打银筝坠燕泥，断丝高罥画楼西，花冠闲上午墙啼。\n粉箨半开新竹径，红苞尽落旧桃蹊，不堪终日闭深闺。"
  },
  {
    "id": "huajianji-7-juan#46",
    "title": "浣溪沙·乌帽斜欹倒佩鱼",
    "author": "孙光宪",
    "content": "乌帽斜欹倒佩鱼，静街偷步访仙居，隔墙应认打门初。\n将见客时微掩敛，得人怜处且先疏，低头羞问壁边书。"
  },
  {
    "id": "huajianji-7-juan#47",
    "title": "河传·太平天子",
    "author": "孙光宪",
    "content": "太平天子，等闲游戏，疏河千里。\n柳如丝，偎倚绿波春水，长淮风不起。\n如花殿脚三千女，争云雨，何处留人住？\n锦帆风，烟际江，烧空，魂迷大业中。"
  },
  {
    "id": "huajianji-7-juan#48",
    "title": "河传·柳拖金缕",
    "author": "孙光宪",
    "content": "柳拖金缕，着烟笼雾，蒙蒙落絮。\n凤皇舟上楚女，妙舞，雷喧波上鼓。\n龙争虎战分中土，人无主，桃叶江南渡。\n襞花笺，艳思牵。\n成篇，官娥相与传。"
  },
  {
    "id": "huajianji-7-juan#49",
    "title": "河传·花落",
    "author": "孙光宪",
    "content": "花落，烟薄，谢家池阁。\n寂寞春深，翠蛾轻敛意沉吟。\n沾襟，无人知此心。\n玉炉香断霜灰冷，帘铺影，梁燕归红杏。\n晚来天，空悄然。\n孤眠，枕檀云髻偏。"
  },
  {
    "id": "huajianji-7-juan#50",
    "title": "河传·风飐",
    "author": "孙光宪",
    "content": "风飐，波敛。\n团荷闪闪，珠倾露点。\n木兰舟上，何处吴娃越艳，藕花红照脸。\n大堤狂杀襄阳客，烟波隔，渺渺湖光白。\n身已归，心不归。\n斜晖，远汀㶉鶒飞。"
  },
  {
    "id": "huajianji-8-juan#1",
    "title": "菩萨蛮·月华如水笼香砌",
    "author": "孙光宪",
    "content": "月华如水笼香砌，金环碎撼门初闭。\n寒影堕高檐，钩垂一画帘。\n碧烟轻袅袅，红战灯花笑。\n即此是高唐，掩屏秋梦长。"
  },
  {
    "id": "huajianji-8-juan#2",
    "title": "菩萨蛮·花冠频鼓墙头翼",
    "author": "孙光宪",
    "content": "花冠频鼓墙头翼，东方淡白连窗色。\n门外早莺声，背楼残月明。\n薄寒笼醉态，依旧铅华在。\n握手送人归，半拖金缕衣。"
  },
  {
    "id": "huajianji-8-juan#3",
    "title": "菩萨蛮·小庭花落无人归",
    "author": "孙光宪",
    "content": "小庭花落无人归，疏香满地东风老。\n春晚信沉沉，天涯何处寻。\n晓堂屏六扇，眉共湘山远。\n怎奈别离心，近来尤不禁。"
  },
  {
    "id": "huajianji-8-juan#4",
    "title": "菩萨蛮·青岩碧洞经朝雨",
    "author": "孙光宪",
    "content": "青岩碧洞经朝雨，隔花相唤南溪去。\n一只木兰船，波平远浸天。\n扣舷惊翡翠，嫩玉抬香臂。\n红日欲沉西，烟中遥解觽。"
  },
  {
    "id": "huajianji-8-juan#5",
    "title": "菩萨蛮·木绵花映丛祠小",
    "author": "孙光宪",
    "content": "木绵花映丛祠小，越禽声里春光晓。\n铜鼓与蛮歌，南人祈赛多。\n客帆风正急，茜袖偎樯立。\n极浦几回头，烟波无限愁。"
  },
  {
    "id": "huajianji-8-juan#6",
    "title": "河渎神·汾水碧依依",
    "author": "孙光宪",
    "content": "汾水碧依依，黄云落叶初飞。\n翠华一去不言归，庙门空掩斜晖。\n四壁阴森排古画，依旧琼轮羽驾。\n小殿沉沉清夜，银灯飘落香灺。"
  },
  {
    "id": "huajianji-8-juan#7",
    "title": "河渎神·江上草芊芊",
    "author": "孙光宪",
    "content": "江上草芊芊，春晚湘妃庙前。\n一方卵色楚南天，数行征雁联翩。\n独倚朱栏情不极，魂断终朝相忆。\n两桨不知消息，远汀时起㶉鶒。"
  },
  {
    "id": "huajianji-8-juan#8",
    "title": "虞美人·红窗寂寂无人语",
    "author": "孙光宪",
    "content": "红窗寂寂无人语，暗淡梨花雨。\n绣罗纹地粉新描，博山香炷旋抽条，暗魂消。\n天涯一去无消息，终日长相忆。\n教人相忆几时休？不堪枨触别离愁，泪还流。"
  },
  {
    "id": "huajianji-8-juan#9",
    "title": "虞美人·好风微揭帘旌起",
    "author": "孙光宪",
    "content": "好风微揭帘旌起，金翼鸾相倚。\n翠檐愁听乳禽声，此时春态暗关情，独难平。\n画堂流水空相翳，一穗香摇曳。\n教人无处寄相思，落花芳草过前期，没人知。"
  },
  {
    "id": "huajianji-8-juan#10",
    "title": "后庭花·景阳钟动宫莺啭",
    "author": "孙光宪",
    "content": "景阳钟动宫莺啭，露凉金殿。\n轻飙吹起琼花旋，玉叶如剪。\n晚来高阁上，珠帘卷，见坠香千片。\n修蛾慢脸陪雕辇，后庭新宴。"
  },
  {
    "id": "huajianji-8-juan#11",
    "title": "后庭花·石城依旧空江国",
    "author": "孙光宪",
    "content": "石城依旧空江国，故宫春色。\n七尺青丝芳草碧，绝世难得。\n玉英凋落尽，更何人识，野棠如织。\n只是教人添怨忆，怅望无极。"
  },
  {
    "id": "huajianji-8-juan#12",
    "title": "生查子·寂寞掩朱门",
    "author": "孙光宪",
    "content": "寂寞掩朱门，正是天将暮。\n暗淡小庭中，滴滴梧桐雨。\n绣工夫，牵心绪，配尽鸳鸯缕。\n待得没人时，偎倚论私语。"
  },
  {
    "id": "huajianji-8-juan#13",
    "title": "生查子·暖日策花骢",
    "author": "孙光宪",
    "content": "暖日策花骢，亸鞚垂杨陌。\n芳草惹烟青，落絮随风白。\n谁家绣毂动香尘，隐遇难神仙客。\n狂杀玉鞭郎，咫尺音容隔。"
  },
  {
    "id": "huajianji-8-juan#14",
    "title": "生查子·金井堕高梧",
    "author": "孙光宪",
    "content": "金井堕高梧，玉殿笼斜月。\n永巷寂无人，敛态愁堪绝。\n玉炉寒，香烬灭，还似君恩歇。\n翠辇不归来，幽恨将谁说。"
  },
  {
    "id": "huajianji-8-juan#15",
    "title": "临江仙·霜拍井梧干叶堕",
    "author": "孙光宪",
    "content": "霜拍井梧干叶堕，翠帷雕槛初寒。\n薄铅残黛称花冠，含情无语，延伫倚栏干。\n杳杳征轮何处去，离愁别恨千般。\n不堪心绪正多端，镜奁长掩，无意对孤鸾。"
  },
  {
    "id": "huajianji-8-juan#16",
    "title": "临江仙·暮雨凄凄深院闭",
    "author": "孙光宪",
    "content": "暮雨凄凄深院闭，灯前凝坐初更。\n玉钗低压鬓云横，半垂罗幕，相映烛光明。\n终是有心投汉佩，低头但理秦筝。\n燕双鸾耦不胜情，只愁明发，将逐楚云行。"
  },
  {
    "id": "huajianji-8-juan#17",
    "title": "酒泉子·空碛无边",
    "author": "孙光宪",
    "content": "空碛无边，万里阳关道路。\n马萧萧，人去去，陇云愁。\n香貂旧制戎衣窄，胡霜千里白。\n绮罗心，魂梦隔，上高楼。"
  },
  {
    "id": "huajianji-8-juan#18",
    "title": "酒泉子·曲槛小楼",
    "author": "孙光宪",
    "content": "曲槛小楼，正是莺花二月。\n思无聊，愁欲绝，郁离襟。\n展屏空对潇湘水，眼前千万里。\n泪掩红，眉敛翠，恨沉沉。"
  },
  {
    "id": "huajianji-8-juan#19",
    "title": "酒泉子·敛态窗前",
    "author": "孙光宪",
    "content": "敛态窗前，袅袅雀钗抛颈。\n燕成双，鸾对影，耦新知。\n玉纤淡拂眉山小，镜中嗔共照。\n翠连娟，红缥渺，早妆时。"
  },
  {
    "id": "huajianji-8-juan#20",
    "title": "清平乐·愁肠欲断",
    "author": "孙光宪",
    "content": "愁肠欲断，正是青春半。\n连理分枝鸾失伴，又是一场离散。\n掩镜无语眉低，思随芳草萋萋。\n凭仗东风吹梦，与郎终日东西。"
  },
  {
    "id": "huajianji-8-juan#21",
    "title": "清平乐·等闲无语",
    "author": "孙光宪",
    "content": "等闲无语，春恨如何去？\n终是疏狂留不住，花暗柳浓何处。\n尽日目断魂飞，晚窗斜界残晖。\n长恨朱门薄暮，绣鞍骢马空归。"
  },
  {
    "id": "huajianji-8-juan#22",
    "title": "更漏子·听寒更",
    "author": "孙光宪",
    "content": "听寒更，闻远雁，半夜萧娘深院。\n扃绣户，下珠帘，满庭喷玉蟾。\n人语静，香闺冷，红幕半垂清影。\n云雨态，蕙兰心，此情江海深。"
  },
  {
    "id": "huajianji-8-juan#23",
    "title": "更漏子·今夜期",
    "author": "孙光宪",
    "content": "今夜期，来日别，相对只堪愁绝。\n偎粉面，捻瑶簪，无言泪满襟。\n银箭落，霜华薄，墙外晓鸡咿喔。\n听咐嘱，恶情悰，断肠西复东。"
  },
  {
    "id": "huajianji-8-juan#24",
    "title": "女冠子·蕙风芝露",
    "author": "孙光宪",
    "content": "蕙风芝露，坛际残香轻度。\n蕊珠宫，苔点分圆碧，桃花践破红。\n品流巫峡外，名籍紫微中。\n真侣墉城会，梦魂通。"
  },
  {
    "id": "huajianji-8-juan#25",
    "title": "女冠子·淡花瘦玉",
    "author": "孙光宪",
    "content": "淡花瘦玉，依约神仙妆束。\n佩琼文，瑞露通宵贮，幽香尽日焚。\n碧纱笼绛节，黄藕冠浓云。\n勿以吹箫伴，不同群。"
  },
  {
    "id": "huajianji-8-juan#26",
    "title": "风流子·茅舍槿篱溪曲",
    "author": "孙光宪",
    "content": "茅舍槿篱溪曲，鸡犬自南自北。\n菰叶长，水葓开，门外春波涨绿。\n听织，声促，轧轧鸣梭穿屋。"
  },
  {
    "id": "huajianji-8-juan#27",
    "title": "风流子·楼倚长衢欲暮",
    "author": "孙光宪",
    "content": "楼倚长衢欲暮，簪见神仙伴侣。\n微傅粉，拢梳头，隐映画帘开处。\n无语，无绪，慢曳罗裙归去。"
  },
  {
    "id": "huajianji-8-juan#28",
    "title": "风流子·金络玉衔嘶马",
    "author": "孙光宪",
    "content": "金络玉衔嘶马，系向绿杨阴下。\n朱户掩，绣帘垂，曲院水流花谢。\n欢罢，归也，犹在九衢深夜。"
  },
  {
    "id": "huajianji-8-juan#29",
    "title": "定西番·鸡禄山前游骑",
    "author": "孙光宪",
    "content": "鸡禄山前游骑，边草白，朔天明，马蹄轻。\n鹊面弓离短韔，弯来月欲成。\n一只鸡鹘云外，晓鸿惊。"
  },
  {
    "id": "huajianji-8-juan#30",
    "title": "定西番·帝子枕前秋夜",
    "author": "孙光宪",
    "content": "帝子枕前秋夜，霜幄冷，月华明，正三更。\n何处戍楼寒笛，梦残闻一声。\n遥想汉关万里，泪纵横。"
  },
  {
    "id": "huajianji-8-juan#31",
    "title": "河满子·冠剑不随君去",
    "author": "孙光宪",
    "content": "冠剑不随君去，江河还共恩深。\n歌袖半遮眉黛惨，泪珠旋滴衣襟。\n惆怅云愁雨怨，断魂何处相寻。"
  },
  {
    "id": "huajianji-8-juan#32",
    "title": "玉蝴蝶·春欲尽",
    "author": "孙光宪",
    "content": "春欲尽，景仍长，满园花正黄。\n粉翘两悠飏，翩翩过短墙。\n鲜飙暖，牵游伴，飞去立残芳。\n无语对萧娘，舞衫沉麝香。"
  },
  {
    "id": "huajianji-8-juan#33",
    "title": "八拍蛮·孔雀尾拖金线长",
    "author": "孙光宪",
    "content": "孔雀尾拖金线长，怕人飞起入丁香。\n越女沙头争拾翠，相呼归去背斜阳。"
  },
  {
    "id": "huajianji-8-juan#34",
    "title": "竹枝·门前春水白苹花",
    "author": "孙光宪",
    "content": "门前春水白苹花，岸上无人小艇斜。\n商女经过江欲暮，散抛残食饲神鸦。"
  },
  {
    "id": "huajianji-8-juan#35",
    "title": "竹枝·乱绳千结绊人深",
    "author": "孙光宪",
    "content": "乱绳千结绊人深，越罗万丈表长寻。\n杨柳在身垂意绪，藕花落尽见莲心。"
  },
  {
    "id": "huajianji-8-juan#36",
    "title": "思帝乡·如何",
    "author": "孙光宪",
    "content": "如何？遣情情更多。\n永日水堂帘下，敛羞蛾。\n六幅罗裙窣地，微行曳碧波。\n看尽满地疏雨，打团荷。"
  },
  {
    "id": "huajianji-8-juan#37",
    "title": "上行杯·草草离亭鞍马",
    "author": "孙光宪",
    "content": "草草离亭鞍马，从远道，此地分襟，燕宋秦吴千万里。\n无辞一醉。野棠开，江草湿。伫立，沾泣，征骑骎骎。"
  },
  {
    "id": "huajianji-8-juan#38",
    "title": "上行杯·离棹逡巡欲动",
    "author": "孙光宪",
    "content": "离棹逡巡欲动，临极浦，故人相送，去住心情知不共。\n金船满捧。绮罗愁，丝管咽。回别，帆影灭，江浪如雪。"
  },
  {
    "id": "huajianji-8-juan#39",
    "title": "谒金门·留不得",
    "author": "孙光宪",
    "content": "留不得！留得也应无益。\n白纻春衫如雪色，扬州初去日。\n轻别离，甘抛掷，江上满帆风疾。\n却羡彩鸳三十六，孤鸾还一只。"
  },
  {
    "id": "huajianji-8-juan#40",
    "title": "思越人·古台平",
    "author": "孙光宪",
    "content": "古台平，芳草远，馆娃宫外春深。\n翠黛空留千载恨，教人何处相寻。\n绮罗无复当时事，露花点滴香泪。\n惆怅遥天横绿水，鸳鸯对时飞起。"
  },
  {
    "id": "huajianji-8-juan#41",
    "title": "思越人·渚莲枯",
    "author": "孙光宪",
    "content": "渚莲枯，宫树老，长洲废萧条。\n想象玉人空处所，月明独上溪桥。\n经春初败秋风起，江兰绿蕙愁死。\n一片风流伤心地，魂销目断西子。"
  },
  {
    "id": "huajianji-8-juan#42",
    "title": "杨柳枝·阊门风暖落花干",
    "author": "孙光宪",
    "content": "阊门风暖落花干，飞遍江城江城雪不寒。\n独有晚来临水驿，闲人多凭赤栏干。"
  },
  {
    "id": "huajianji-8-juan#43",
    "title": "杨柳枝·有池有榭即蒙蒙",
    "author": "孙光宪",
    "content": "有池有榭即蒙蒙，浸润翻成长养功。\n恰似有人长点检，着行排立向春风。"
  },
  {
    "id": "huajianji-8-juan#44",
    "title": "杨柳枝·根柢虽然傍浊河",
    "author": "孙光宪",
    "content": "根柢虽然傍浊河，无妨终日近笙歌。\n骖骖金带谁堪比，还共黄莺不较多。"
  },
  {
    "id": "huajianji-8-juan#45",
    "title": "杨柳枝·万株枯槁怨亡隋",
    "author": "孙光宪",
    "content": "万株枯槁怨亡隋，似吊吴台各自垂。\n好是淮阴明月里，酒楼横笛不胜吹。"
  },
  {
    "id": "huajianji-8-juan#46",
    "title": "望梅花·数枝开与短墙平",
    "author": "孙光宪",
    "content": "数枝开与短墙平，见雪萼红跗相映，引起谁人边塞情。\n帘外欲三更，吹断离愁月正明，空听隔江声。"
  },
  {
    "id": "huajianji-8-juan#47",
    "title": "渔歌子·草芊芊",
    "author": "孙光宪",
    "content": "草芊芊，波漾漾，湖边草色连波涨。\n沿蓼岸，泊飘汀，天际玉轮初上。\n扣舷歌，联极望，桨声伊轧知何向。\n黄鹊叫，白鸥眠，谁似侬家疏旷。"
  },
  {
    "id": "huajianji-8-juan#48",
    "title": "渔歌子·泛流萤",
    "author": "孙光宪",
    "content": "泛流萤，明又灭，夜凉水冷东湾阔。\n风浩浩，笛寥寥，万顷金波澄澈。\n杜若洲，香郁烈，一声宿雁霜时节。\n经霅水，过松江，尽属侬家日月。"
  },
  {
    "id": "huajianji-8-juan#49",
    "title": "菩萨蛮·罗裾薄薄秋波染",
    "author": "魏承班",
    "content": "罗裾薄薄秋波染，眉间画时山两点。\n相见绮筵时，深情暗共知。\n翠翘云鬓动，敛态弹金凤。\n宴罢入兰房，邀入解佩珰。"
  },
  {
    "id": "huajianji-8-juan#50",
    "title": "菩萨蛮·罗衣隐约金泥画",
    "author": "魏承班",
    "content": "罗衣隐约金泥画，玳筵一曲当秋夜。\n声战觑人娇，云袅翠翘。\n酒醺红玉软，眉翠秋山远。\n绣幌麝烟沉，谁人知两心。"
  },
  {
    "id": "huajianji-9-juan#1",
    "title": "满宫花·雪霏霏",
    "author": "魏承班",
    "content": "雪霏霏，风凛凛，玉郎何处狂饮。\n醉时想得纵风流，罗帐香帷鸳寝。\n春朝秋夜思君甚，愁见绣屏孤枕。\n少年何事负初心，泪滴缕金双衽。"
  },
  {
    "id": "huajianji-9-juan#2",
    "title": "木兰花·小芙蓉",
    "author": "魏承班",
    "content": "小芙蓉，香旖旎，碧玉堂深清似水。\n闭宝匣，掩金铺，倚屏拖袖愁如醉。\n迟迟好景烟花媚，曲渚鸳鸯眠锦翅。\n凝然愁望静相思，一双笑靥嚬香蕊。"
  },
  {
    "id": "huajianji-9-juan#3",
    "title": "玉楼春·寂寂画堂梁上燕",
    "author": "魏承班",
    "content": "寂寂画堂梁上燕，高卷翠帘横数扇。\n一庭春色恼人来，满地落花红几片。\n愁倚锦屏低雪面，泪滴绣罗金缕线。\n好天凉月尽伤心，为是玉郎长不见。"
  },
  {
    "id": "huajianji-9-juan#4",
    "title": "玉楼春·轻敛翠蛾呈皓齿",
    "author": "魏承班",
    "content": "轻敛翠蛾呈皓齿，莺啭一枝花影里。\n声声清迥遏行云，寂寂画梁尘暗起。\n玉斝满斟情未已，促坐王孙公子醉。\n春风筵上贯珠匀，艳色韶颜娇旖旎。"
  },
  {
    "id": "huajianji-9-juan#5",
    "title": "诉衷情·高歌宴罢月初盈",
    "author": "魏承班",
    "content": "高歌宴罢月初盈，诗情引恨情。\n烟露冷，水流轻，思想梦难成。\n罗帐袅香平，恨频生。\n思君无计睡还醒，隔层城。"
  },
  {
    "id": "huajianji-9-juan#6",
    "title": "诉衷情·春深花簇小楼台",
    "author": "魏承班",
    "content": "春深花簇小楼台，风飘锦绣开。\n新睡觉，步香阶，山枕印红腮。\n鬓乱坠金钗，语檀偎。\n临行执手重重嘱，几千回。"
  },
  {
    "id": "huajianji-9-juan#7",
    "title": "诉衷情·银汉云晴玉漏长",
    "author": "魏承班",
    "content": "银汉云晴玉漏长，蛩声悄画堂。\n筠簟冷，碧窗凉，红蜡泪飘香。\n皓月泻寒光，割人肠。\n那堪独自步池塘，对鸳鸯。"
  },
  {
    "id": "huajianji-9-juan#8",
    "title": "诉衷情·金风轻透碧窗纱",
    "author": "魏承班",
    "content": "金风轻透碧窗纱，银釭焰影斜。\n倚枕卧，恨何赊，山掩小屏霞。\n云雨别吴娃，想容华。\n梦成几度绕天涯，到君家。"
  },
  {
    "id": "huajianji-9-juan#9",
    "title": "诉衷情·春情满眼脸红绡",
    "author": "魏承班",
    "content": "春情满眼脸红绡，娇妒索人饶。\n星靥小，玉珰摇，几共醉春朝。\n别后忆纤腰，梦魂劳。\n如今风叶又萧萧，恨迢迢。"
  },
  {
    "id": "huajianji-9-juan#10",
    "title": "生查子·烟雨晚晴天",
    "author": "魏承班",
    "content": "烟雨晚晴天，零落花无语。\n难话此时心，梁燕双来去。\n琴韵对薰风，有恨和情抚。\n肠断断弦频，泪滴黄金缕。"
  },
  {
    "id": "huajianji-9-juan#11",
    "title": "生查子·寂寞画堂空",
    "author": "魏承班",
    "content": "寂寞画堂空，深夜垂罗幕。\n灯暗锦屏欹，月冷珠帘薄。\n愁恨梦难成，何处贪欢乐。\n看看又春来，还是长萧索。"
  },
  {
    "id": "huajianji-9-juan#12",
    "title": "黄钟乐·池塘烟暖草萋萋",
    "author": "魏承班",
    "content": "池塘烟暖草萋萋。\n惆怅闲宵，含恨愁坐，思堪迷。\n遥想玉人情事远，音容浑似隔桃溪。\n偏记同欢秋月低，帘外论心，花畔和醉，暗相携。\n何事春来君不见，梦魂长在锦江西。"
  },
  {
    "id": "huajianji-9-juan#13",
    "title": "渔歌子·柳如眉",
    "author": "魏承班",
    "content": "柳如眉，云似发。\n姣绡雾縠笼香雪。\n梦魂惊，钟漏歇，窗外晓莺残月。\n几多情，无处说，落花飞絮清明节。\n少年郎，容易别，一去音书断绝。"
  },
  {
    "id": "huajianji-9-juan#14",
    "title": "临江仙·金锁重门荒苑静",
    "author": "鹿虔扆",
    "content": "金锁重门荒苑静，绮窗愁对秋空。\n翠华一去寂无踪，玉楼歌吹，声断已随风。\n烟月不知人事改，夜阑还照深宫。\n藕花相向野塘中，暗伤亡国，清露泣香红。"
  },
  {
    "id": "huajianji-9-juan#15",
    "title": "临江仙·无赖晓莺惊梦断",
    "author": "鹿虔扆",
    "content": "无赖晓莺惊梦断，起来残醉初醒。\n映窗丝柳袅烟青，翠帘慵卷，约砌杏花零。\n一自玉郎游冶去，莲凋月惨仪形。\n暮天微雨洒闲庭，手挼裙带，无语倚云屏。"
  },
  {
    "id": "huajianji-9-juan#16",
    "title": "女冠子·凤楼琪树",
    "author": "鹿虔扆",
    "content": "凤楼琪树，惆怅刘郎一去，正春深。\n洞里愁空结，人间信莫寻。\n竹疏斋殿迥，松密醮坛阴。\n倚云低首望，可知心。"
  },
  {
    "id": "huajianji-9-juan#17",
    "title": "女冠子·步虚坛上",
    "author": "鹿虔扆",
    "content": "步虚坛上，绛节霓旌相向，引真仙。\n玉佩摇蟾影，金炉袅麝烟。\n露浓霜简湿，风紧羽衣偏。\n欲留难得住，却归天。"
  },
  {
    "id": "huajianji-9-juan#18",
    "title": "思越人·翠屏欹",
    "author": "鹿虔扆",
    "content": "翠屏欹，银烛背，漏残清夜迢迢。\n双带绣窠盘锦荐，泪浸花暗香消。\n珊瑚枕腻鸦鬟乱，玉纤慵整云散。\n若是适来新梦见，离肠怎不千断。"
  },
  {
    "id": "huajianji-9-juan#19",
    "title": "虞美人·卷荷香淡浮烟渚",
    "author": "鹿虔扆",
    "content": "卷荷香淡浮烟渚，绿嫩擎新雨。\n绣窗疏透晓风情，象床珍簟冷光轻，水纹平。\n九疑黛色屏斜掩，枕上眉心敛。\n不堪相望病将成，钿昏檀粉泪纵横，不胜情。"
  },
  {
    "id": "huajianji-9-juan#20",
    "title": "虞美人·粉融红腻莲房绽",
    "author": "阎选",
    "content": "粉融红腻莲房绽，脸动双波慢。\n小鱼衔玉鬓钗横，石榴裙染象纱轻，转娉婷。\n偷期锦浪荷深处，一梦云兼雨。\n臂留檀印齿痕香，深秋不寐漏初长，尽思量。"
  },
  {
    "id": "huajianji-9-juan#21",
    "title": "虞美人·楚腰蛴领团香玉",
    "author": "阎选",
    "content": "楚腰蛴领团香玉，鬓叠深深绿。\n月蛾星眼笑微嚬，柳妖桃艳不胜春，晚妆匀。\n水纹簟青纱帐，雾罩秋波上。\n一枝娇卧醉芙蓉，袅宵不得与君同，恨忡忡。"
  },
  {
    "id": "huajianji-9-juan#22",
    "title": "临江仙·雨停荷芰逗浓香",
    "author": "阎选",
    "content": "雨停荷芰逗浓香，岸边蝉噪垂杨。\n物华空有旧池塘，不逢仙子，何处梦襄王。\n珍簟对欹鸳枕冷，此来尘暗凄凉。\n欲凭危槛恨偏长，藕花珠缀，犹似汗凝妆。"
  },
  {
    "id": "huajianji-9-juan#23",
    "title": "临江仙·十二高峰天外寒",
    "author": "阎选",
    "content": "十二高峰天外寒，竹梢轻拂仙坛。\n宝衣行雨在云端，画帘深殿，香雾冷风残。\n欲问楚王何处去？翠屏犹掩金鸾。\n猿啼明月照空滩，孤舟行客，惊梦亦艰难。"
  },
  {
    "id": "huajianji-9-juan#24",
    "title": "浣溪沙·寂寞流苏冷绣茵",
    "author": "阎选",
    "content": "寂寞流苏冷绣茵，倚屏山枕惹香尘，小庭花露泣浓香。\n刘阮信非仙洞客，嫦娥终是月中人，此生无路访东邻。"
  },
  {
    "id": "huajianji-9-juan#25",
    "title": "八拍蛮·云锁嫩黄烟柳细",
    "author": "阎选",
    "content": "云锁嫩黄烟柳细，风吹红蒂雪梅残。\n光景不胜闺阁恨，行行坐坐黛眉攒。"
  },
  {
    "id": "huajianji-9-juan#26",
    "title": "八拍蛮·愁锁黛眉烟易惨",
    "author": "阎选",
    "content": "愁锁黛眉烟易惨，泪飘红脸粉难匀。\n憔悴不知缘底事，遇人推道不宜春。"
  },
  {
    "id": "huajianji-9-juan#27",
    "title": "河传·秋雨",
    "author": "阎选",
    "content": "秋雨，秋雨，无昼无夜，滴滴霏霏。\n暗灯凉簟怨分离，妖姬，不胜悲。\n西风稍急喧窗竹，停又续，腻脸悬双玉。\n几回邀约雁来时，违期，雁归，人不归。"
  },
  {
    "id": "huajianji-9-juan#28",
    "title": "临江仙·一番荷芰生池沼",
    "author": "尹鹗 六首",
    "content": "一番荷芰生池沼，槛前风送馨香。\n昔年于此伴萧娘，相偎伫立，牵惹叙衷肠。\n时逞笑容无限态，还如菡萏争芳。\n别来虚遣思悠飏，慵窥往事，金锁小兰房。"
  },
  {
    "id": "huajianji-9-juan#29",
    "title": "临江仙·深秋寒夜银河静",
    "author": "尹鹗 六首",
    "content": "深秋寒夜银河静，月明深院中庭。\n西窗幽梦等闲成，逡巡觉后，特地恨难平。\n红烛半消残焰短，依稀暗背银屏。\n枕前何事最伤情，梧桐叶上，点点露珠零。"
  },
  {
    "id": "huajianji-9-juan#30",
    "title": "满宫花·月沉沉",
    "author": "尹鹗 六首",
    "content": "月沉沉，人悄悄，一炷后庭香袅。\n风流帝子不归来，满地禁花慵扫。\n离恨多，相见少，何处醉迷三岛。\n漏清宫树子规啼，愁锁碧窗春晓。"
  },
  {
    "id": "huajianji-9-juan#31",
    "title": "杏园芳·严妆嫩脸花明",
    "author": "尹鹗 六首",
    "content": "严妆嫩脸花明，教人见了关情。\n含羞举步越罗轻，称娉婷。\n终朝咫尺窥香阁，迢遥似隔层城。\n何时休遣梦相萦，入云屏。"
  },
  {
    "id": "huajianji-9-juan#32",
    "title": "醉公子·暮烟笼藓砌",
    "author": "尹鹗 六首",
    "content": "暮烟笼藓砌，戟门犹未闭。\n尽日醉寻春，归来月满身。\n离鞍偎绣袂，坠巾花乱缀。\n何处恼佳人，檀痕衣上新。"
  },
  {
    "id": "huajianji-9-juan#33",
    "title": "菩萨蛮·陇云暗合秋天白",
    "author": "尹鹗 六首",
    "content": "陇云暗合秋天白，俯窗独坐窥烟陌。\n楼际角重吹，黄昏方醉归。\n荒唐难共语，明日还应去。\n上马出门时，金鞭莫与伊。"
  },
  {
    "id": "huajianji-9-juan#34",
    "title": "浣溪沙·春暮黄莺下砌前",
    "author": "毛熙震",
    "content": "春暮黄莺下砌前，水晶帘影露珠悬，绮霞低映晚晴天。\n弱柳万条垂翠带，残红落地碎香钿，蕙风飘荡散轻烟。"
  },
  {
    "id": "huajianji-9-juan#35",
    "title": "浣溪沙·花榭香红烟景迷",
    "author": "毛熙震",
    "content": "花榭香红烟景迷，满庭芳草绿萋萋，金铺闲掩绣帘低。\n紫燕一双娇语碎，翠屏十二晚峰齐，梦魂消散醉空闺。"
  },
  {
    "id": "huajianji-9-juan#36",
    "title": "浣溪沙·晚起红房醉欲消",
    "author": "毛熙震",
    "content": "晚起红房醉欲消，绿鬟云散袅金翘，雪香花语不胜娇。\n好是向人柔弱处，玉纤时急绣裙腰，春心牵惹转无聊。"
  },
  {
    "id": "huajianji-9-juan#37",
    "title": "浣溪沙·一只横钗坠髻丛",
    "author": "毛熙震",
    "content": "一只横钗坠髻丛，静眠珍簟起来慵，绣罗红嫩抹酥胸。\n羞敛细蛾魂暗断，困迷无语思犹浓，小屏香霭碧山重。"
  },
  {
    "id": "huajianji-9-juan#38",
    "title": "浣溪沙·云薄罗裙绶带长",
    "author": "毛熙震",
    "content": "云薄罗裙绶带长，满身新裛瑞龙香，翠钿斜映艳梅妆。\n佯不觑人空婉约，笑和娇语太猖狂，忍教牵恨暗形相。"
  },
  {
    "id": "huajianji-9-juan#39",
    "title": "浣溪沙·碧玉冠轻袅燕钗",
    "author": "毛熙震",
    "content": "碧玉冠轻袅燕钗，捧心无语步香阶，缓移弓底绣罗鞋。\n暗想欢娱何计好，岂堪期约有时乖，日高深院正忘怀。"
  },
  {
    "id": "huajianji-9-juan#40",
    "title": "浣溪沙·半醉凝情卧绣茵",
    "author": "毛熙震",
    "content": "半醉凝情卧绣茵，睡容无力卸罗裙，玉笼鹦鹉厌听闻。\n慵整落钗金翡翠，象梳欹鬓月生云，锦屏销幌麝烟熏。"
  },
  {
    "id": "huajianji-9-juan#41",
    "title": "临江仙·南齐天子宠婵娟",
    "author": "毛熙震",
    "content": "南齐天子宠婵娟，六宫罗绮三千。\n潘妃娇艳独芳妍，椒房兰洞，云雨降神仙。\n纵态迷欢心不足，风流可惜当年。\n纤腰婉约步金莲，妖君倾国，犹自至今传。"
  },
  {
    "id": "huajianji-9-juan#42",
    "title": "临江仙·幽闺欲曙闻莺啭",
    "author": "毛熙震",
    "content": "幽闺欲曙闻莺啭，红窗月影微明。\n好风频谢落花声，隔帷残烛，犹照绮屏筝。\n绣被锦茵眠玉暖，炷香斜袅烟轻。\n淡蛾羞敛不胜情，暗思闲梦，何处逐云行。"
  },
  {
    "id": "huajianji-9-juan#43",
    "title": "更漏子·秋色清",
    "author": "毛熙震",
    "content": "秋色清，河影淡，深户烛寒光暗。\n绡幌碧，锦衾红，博山香炷融。\n更漏咽，蛩鸣切，满院霜华如雪。\n新月上，薄云收，映帘悬玉钩。"
  },
  {
    "id": "huajianji-9-juan#44",
    "title": "更漏子·烟月寒",
    "author": "毛熙震",
    "content": "烟月寒，秋夜静，漏转金壶初永。\n罗幕下，绣屏空，灯花结碎红。\n人悄悄，愁无了，思梦不成难晓。\n长忆得，与郎期，窃香私语时。"
  },
  {
    "id": "huajianji-9-juan#45",
    "title": "女冠子·碧桃红杏",
    "author": "毛熙震",
    "content": "碧桃红杏，迟日媚笼光影，彩霞深。\n香暖熏莺语，风清引鹤音。\n翠鬟冠玉叶，霓袖捧瑶琴。\n应共吹箫侣，暗相寻。"
  },
  {
    "id": "huajianji-9-juan#46",
    "title": "女冠子·修蛾慢脸",
    "author": "毛熙震",
    "content": "修蛾慢脸，不语檀心一点，小山妆。\n蝉鬓低含绿，罗衣淡拂黄。\n闷来深院里，闲步落花傍。\n纤手轻轻整，玉炉香。"
  },
  {
    "id": "huajianji-9-juan#47",
    "title": "清平乐·春光欲暮",
    "author": "毛熙震",
    "content": "春光欲暮，寂寞闲庭户。\n粉蝶双双穿槛舞，帘卷晚天疏雨。\n含愁独倚闺帷，玉炉烟断香微。\n正是销魂时节，东风满树花飞。"
  },
  {
    "id": "huajianji-9-juan#48",
    "title": "南歌子·远山愁黛眉",
    "author": "毛熙震",
    "content": "远山愁黛眉，横波慢脸明，腻香红玉茜罗轻。\n深院晚堂人静，理银筝。\n鬓动行云影，裙遮点屐声，娇羞爱问曲中名。\n杨柳杏花时节，几多情？"
  },
  {
    "id": "huajianji-9-juan#49",
    "title": "南歌子·惹恨还添恨",
    "author": "毛熙震",
    "content": "惹恨还添恨，牵肠即断肠。\n凝情不语一枝芳，独映画帘闲立，绣衣香。\n暗想为云女，应怜傅粉郎。\n晚来轻步出闺房，髻慢钗横无力，纵猖狂。"
  },
  {
    "id": "huajianji-x-juan#1",
    "title": "河满子·寂寞芳菲暗度",
    "author": "毛熙震",
    "content": "寂寞芳菲暗度，岁华如箭堪惊。\n缅想旧欢多少事，转添春思难平。\n曲槛丝垂金柳，小窗弦断银筝。\n深院空闻燕语，满园闲落花轻。\n一片相思休不得，忍教长日愁生。\n谁见夕阳孤梦，觉来无限伤情。"
  },
  {
    "id": "huajianji-x-juan#2",
    "title": "河满子·无语残妆淡薄",
    "author": "毛熙震",
    "content": "无语残妆淡薄，含羞亸袂轻盈。\n几度香闺眠过晓，绮窗疏日微明。\n云母帐中偷惜，水晶枕上初惊。\n笑靥嫩疑花坼，愁眉翠敛山横。\n相望只教添怅恨，整鬟时见纤琼。\n独倚朱扉闲立，谁知别有深情。"
  },
  {
    "id": "huajianji-x-juan#3",
    "title": "小重山·梁燕双飞画阁前",
    "author": "毛熙震",
    "content": "梁燕双飞画阁前，寂寥多少恨，懒孤眠。\n晓来闲处想君怜，红罗帐，金鸭冷沉烟。\n谁信损婵娟，倚屏啼玉箸，湿香钿。\n四肢无力上秋千，群花谢，愁对艳阳天。"
  },
  {
    "id": "huajianji-x-juan#4",
    "title": "定西番·苍翠浓阴满院",
    "author": "毛熙震",
    "content": "苍翠浓阴满院，莺对语，蝶交飞，戏蔷薇。\n斜日倚栏风好，余香出绣衣。\n未得玉郎消息，几时归。"
  },
  {
    "id": "huajianji-x-juan#5",
    "title": "木兰花·掩朱扉",
    "author": "毛熙震",
    "content": "掩朱扉，钩翠箔，满院莺声春寂寞。\n匀粉泪，恨檀郎，一去不归花又落。\n对斜晖，临小阁，前事岂堪重想着。\n金带冷，画屏幽，宝帐慵熏兰麝薄。"
  },
  {
    "id": "huajianji-x-juan#6",
    "title": "后庭花·莺啼燕语芳菲节",
    "author": "毛熙震",
    "content": "莺啼燕语芳菲节，瑞庭花发。\n昔时欢宴歌声揭，管弦清越。\n自从陵谷追游歇，画梁尘黦。\n伤心一片如圭月，闲锁宫阙。"
  },
  {
    "id": "huajianji-x-juan#7",
    "title": "后庭花·轻盈舞妓含芳艳",
    "author": "毛熙震",
    "content": "轻盈舞妓含芳艳，竞妆新脸。\n步摇珠翠修蛾敛，腻鬟云染。\n歌声慢发开檀点，绣衫斜掩。\n时将纤手匀红脸，笑招金靥。"
  },
  {
    "id": "huajianji-x-juan#8",
    "title": "后庭花·越罗小袖新香蒨",
    "author": "毛熙震",
    "content": "越罗小袖新香蒨，薄笼金钏。\n倚栏无语摇轻扇，半遮匀面。\n春残日暖莺娇懒，满庭花片。\n怎不教人长相见，画堂深院。"
  },
  {
    "id": "huajianji-x-juan#9",
    "title": "酒泉子·闲卧绣纬",
    "author": "毛熙震",
    "content": "闲卧绣纬，慵想万般情宠。\n锦檀偏，翘股重，翠云欹。\n暮天屏上春山碧，映香烟雾隔。\n蕙兰心，魂梦役，敛蛾眉。"
  },
  {
    "id": "huajianji-x-juan#10",
    "title": "酒泉子·钿匣舞鸾",
    "author": "毛熙震",
    "content": "钿匣舞鸾，隐映艳红修碧。\n月梳斜，云鬓腻，粉香寒。\n晓花微敛轻呵展，袅钗金燕软。\n日初升，帘半卷，对妆残。"
  },
  {
    "id": "huajianji-x-juan#11",
    "title": "菩萨蛮·梨花满院飘香雪",
    "author": "毛熙震",
    "content": "梨花满院飘香雪，高楼夜静风筝咽。\n斜月照帘帷，忆君和梦稀。\n小窗灯影背，燕语惊愁态。\n屏掩断香飞，行云山外归。"
  },
  {
    "id": "huajianji-x-juan#12",
    "title": "菩萨蛮·绣帘高轴临塘看",
    "author": "毛熙震",
    "content": "绣帘高轴临塘看，雨翻荷芰真珠散。\n残暑晚初凉，轻风渡水香。\n无聊悲往事，怎奈牵情思。\n光景暗相催，等闲秋又来。"
  },
  {
    "id": "huajianji-x-juan#13",
    "title": "菩萨蛮·天含残碧融春色",
    "author": "毛熙震",
    "content": "天含残碧融春色，五陵薄幸无消息。\n尽日掩朱门，离愁暗断魂。\n莺啼芳树暖，燕拂回塘满。\n寂寞对屏山，相思醉梦间。"
  },
  {
    "id": "huajianji-x-juan#14",
    "title": "浣溪沙·入夏偏宜淡薄妆",
    "author": "李珣",
    "content": "入夏偏宜淡薄妆，越罗衣褪郁金黄，翠钿檀注助容光。\n相见无言还有恨，几回拚却又思量，月窗香径梦悠飏。"
  },
  {
    "id": "huajianji-x-juan#15",
    "title": "浣溪沙·晚出闲庭看海棠",
    "author": "李珣",
    "content": "晚出闲庭看海棠，风流学得内家妆，小钗横戴一枝芳。\n镂玉梳斜云鬓腻，缕金衣透雪肌香，暗思何事立残阳。"
  },
  {
    "id": "huajianji-x-juan#16",
    "title": "浣溪沙·访旧伤离欲断魂",
    "author": "李珣",
    "content": "访旧伤离欲断魂，无因重见玉楼人，六街微雨镂香尘。\n早为不逢巫峡梦，那堪虚度锦江春，遇花倾酒莫辞频。"
  },
  {
    "id": "huajianji-x-juan#17",
    "title": "浣溪沙·红藕花香到槛频",
    "author": "李珣",
    "content": "红藕花香到槛频，可堪闲忆似花人，旧欢如梦绝音尘。\n翠叠画屏山隐隐，冷铺纹簟水潾潾，断魂何处一蝉新。"
  },
  {
    "id": "huajianji-x-juan#18",
    "title": "渔歌子·楚山青",
    "author": "李珣",
    "content": "楚山青，湘水绿，春风淡荡看不足。\n草芊芊，花簇簇，渔艇棹歌相续。\n信浮沉，无管束，钓回乘月归湾曲。\n酒盈樽，云满屋，不见人间荣辱。"
  },
  {
    "id": "huajianji-x-juan#19",
    "title": "渔歌子·荻花秋",
    "author": "李珣",
    "content": "荻花秋，潇湘夜，橘洲佳景如屏画。\n碧烟中，明月下，小艇垂纶初罢。\n水为乡，篷作舍，鱼羹稻饭常餐也。\n酒盈杯，书满架，名利不将心挂。"
  },
  {
    "id": "huajianji-x-juan#20",
    "title": "渔歌子·柳垂丝",
    "author": "李珣",
    "content": "柳垂丝，花满树，莺啼楚岸春山暮。\n棹轻舟，出深浦，缓唱渔歌归去。\n罢垂纶，还酌醑，孤村遥指云遮处。\n下长汀，临浅渡，惊起一行沙鹭。"
  },
  {
    "id": "huajianji-x-juan#21",
    "title": "渔歌子·九疑山",
    "author": "李珣",
    "content": "九疑山，三湘水，芦花时节秋风起。\n水云间，山月里，棹月穿云游戏。\n鼓清琴，倾绿蚁，扁舟自得逍遥志。\n任东西，无定止，不议人间醒醉。"
  },
  {
    "id": "huajianji-x-juan#22",
    "title": "巫山一段云·有客经巫峡",
    "author": "李珣",
    "content": "有客经巫峡，停桡向水湄。\n楚王曾此梦瑶姬，一梦杳无期。\n尘暗珠帘卷，香消翠帷垂。\n西风回首不胜悲，暮雨洒空祠。"
  },
  {
    "id": "huajianji-x-juan#23",
    "title": "巫山一段云·古庙依青嶂",
    "author": "李珣",
    "content": "古庙依青嶂，行宫枕碧流。\n水声山色锁妆楼，往事思悠悠。\n云雨朝还暮，烟花春复秋。\n啼猿何必近孤舟，行客自多愁。"
  },
  {
    "id": "huajianji-x-juan#24",
    "title": "临江仙·帘卷池心小阁虚",
    "author": "李珣",
    "content": "帘卷池心小阁虚，暂凉闲步徐徐。\n芰荷经雨半凋疏，拂堤垂柳，蝉噪夕阳余。\n不语低鬟幽思远，玉钗斜坠双鱼。\n几回偷看寄来书，离情别恨，相隔欲何如。"
  },
  {
    "id": "huajianji-x-juan#25",
    "title": "临江仙·莺报帘前暖日红",
    "author": "李珣",
    "content": "莺报帘前暖日红，玉炉残麝犹浓。\n起来闺思尚疏慵，别愁春梦，谁解此情悰。\n强整娇姿临宝镜，小池一朵芙蓉。\n旧欢无处再寻踪，更堪回顾，屏画九疑峰。"
  },
  {
    "id": "huajianji-x-juan#26",
    "title": "南乡子·烟漠漠",
    "author": "李珣",
    "content": "烟漠漠，雨凄凄，岸花零落鹧鸪啼。\n远客扁舟临野渡，思乡处，潮退水平春色暮。"
  },
  {
    "id": "huajianji-x-juan#27",
    "title": "南乡子·兰棹举",
    "author": "李珣",
    "content": "兰棹举，水纹开，竞携藤笼采莲来。\n回塘深处遥相见，邀同宴，绿酒一卮红上面。"
  },
  {
    "id": "huajianji-x-juan#28",
    "title": "南乡子·归路近",
    "author": "李珣",
    "content": "归路近，扣舷歌，采真珠处水风多。\n曲岸小桥山月过，烟深锁，豆蔻花垂千万朵。"
  },
  {
    "id": "huajianji-x-juan#29",
    "title": "南乡子·乘彩舫",
    "author": "李珣",
    "content": "乘彩舫，过莲塘，棹歌惊起睡鸳鸯。\n游女带香偎伴笑，争窈窕，竞折团荷遮晚照。"
  },
  {
    "id": "huajianji-x-juan#30",
    "title": "南乡子·倾绿蚁",
    "author": "李珣",
    "content": "倾绿蚁，泛红螺，闲邀女伴簇笙歌。\n避暑信船轻浪里，闲游戏，夹岸荔枝红蘸水。"
  },
  {
    "id": "huajianji-x-juan#31",
    "title": "南乡子·云带雨",
    "author": "李珣",
    "content": "云带雨，浪迎风，钓翁回棹碧湾中。\n春酒香熟鲈鱼美，谁同醉？\n缆却扁舟篷底睡。"
  },
  {
    "id": "huajianji-x-juan#32",
    "title": "南乡子·沙月静",
    "author": "李珣",
    "content": "沙月静，水烟轻，芰荷香里夜船行。\n绿鬟红脸谁家女？\n遥相顾，缓唱棹歌极浦去。"
  },
  {
    "id": "huajianji-x-juan#33",
    "title": "南乡子·渔市散",
    "author": "李珣",
    "content": "渔市散，渡船稀，越南云树望中微。\n行客待湘天欲暮，送春浦，愁听猩猩啼瘴雨。"
  },
  {
    "id": "huajianji-x-juan#34",
    "title": "南乡子·拢云髻",
    "author": "李珣",
    "content": "拢云髻，背犀梳，焦红衫映绿罗裙。\n越王台下春风暖，药盈岸，游赏每邀邻女伴。"
  },
  {
    "id": "huajianji-x-juan#35",
    "title": "南乡子·相见处",
    "author": "李珣",
    "content": "相见处，晚晴天，斜桐花下越台前。\n暗里回眸深属意，遗双翠，骑象背人先过水。"
  },
  {
    "id": "huajianji-x-juan#36",
    "title": "女冠子·星高月午",
    "author": "李珣",
    "content": "星高月午，丹桂青松深处。\n醮坛开，金磬敲清露，珠幢立翠苔。\n步虚声缥缈，想象思徘徊。\n晓天归去路，指蓬莱。"
  },
  {
    "id": "huajianji-x-juan#37",
    "title": "女冠子·春山夜静",
    "author": "李珣",
    "content": "春山夜静，愁闻洞天疏磬。\n玉堂虚，细雾垂珠佩，轻烟曳翠裙。\n对花情脉脉，望月步徐徐。\n刘阮今何处？绝来书。"
  },
  {
    "id": "huajianji-x-juan#38",
    "title": "酒泉子·寂寞青楼",
    "author": "李珣",
    "content": "寂寞青楼，风触绣帘珠碎撼。\n月朦胧，花暗淡，锁春愁。\n寻想往事依稀梦，泪脸桃红色重。\n鬓欹蝉。钗坠凤，思悠悠。"
  },
  {
    "id": "huajianji-x-juan#39",
    "title": "酒泉子·雨渍花零",
    "author": "李珣",
    "content": "雨渍花零，红散香凋池两岸。\n别情遥，春歌断，掩银屏。\n孤帆早晚离三楚，闲理钿筝愁几许？\n曲中情，弦上语，不堪听。"
  },
  {
    "id": "huajianji-x-juan#40",
    "title": "酒泉子·秋雨联绵",
    "author": "李珣",
    "content": "秋雨联绵，声散败荷丛里。\n那堪深夜枕前听，酒初醒。\n牵愁惹思更无停，烛暗香凝天欲曙。\n细和烟，冷和雨，透帘旌。"
  },
  {
    "id": "huajianji-x-juan#41",
    "title": "酒泉子·秋月婵娟",
    "author": "李珣",
    "content": "秋月婵娟，皎洁碧纱窗外。\n照花穿竹冷沉沉，印池心。\n凝露滴，砌蛩吟，惊觉谢娘残梦。\n夜深斜傍枕前来，影徘徊。"
  },
  {
    "id": "huajianji-x-juan#42",
    "title": "望远行·春日迟迟思寂寥",
    "author": "李珣",
    "content": "春日迟迟思寂寥，行客关山路遥。\n琼窗时听语莺娇，柳丝牵恨一条条。\n休晕绣，罢吹萧，貌逐残花暗凋。\n同心犹结旧裙腰，忍辜风月度良宵。"
  },
  {
    "id": "huajianji-x-juan#43",
    "title": "望远行·露滴幽庭落叶时",
    "author": "李珣",
    "content": "露滴幽庭落叶时，愁聚萧娘柳眉。\n玉郎一去负佳期，水云迢递雁书迟。\n屏半掩，枕斜欹，蜡泪无言对垂。\n吟蛩断续漏频移，入窗明月鉴空帷。"
  },
  {
    "id": "huajianji-x-juan#44",
    "title": "菩萨蛮·回塘起波纹细",
    "author": "李珣",
    "content": "回塘起波纹细，剌桐花里门斜闭。\n残日照平芜，双双飞鹧鸪。\n征帆何处客，相见还相隔。\n不语欲魂消，望中烟水遥。"
  },
  {
    "id": "huajianji-x-juan#45",
    "title": "菩萨蛮·等闲将度三春景",
    "author": "李珣",
    "content": "等闲将度三春景，帘垂碧砌参差影。\n曲槛日初斜，杜鹃啼落花。\n恨君容易处，又话潇湘去。\n凝思倚屏山，泪流红脸斑。"
  },
  {
    "id": "huajianji-x-juan#46",
    "title": "菩萨蛮·隔帘微雨双飞燕",
    "author": "李珣",
    "content": "隔帘微雨双飞燕，砌花零落红深浅。\n捻得宝筝凋，心随征棹遥。\n楚天云外路，动便经年去。\n香断画屏深，旧欢何处寻。"
  },
  {
    "id": "huajianji-x-juan#47",
    "title": "西溪子·金缕翠钿浮动",
    "author": "李珣",
    "content": "金缕翠钿浮动，妆罢小窗圆梦。\n日高时，春已老，人来到，满地落花慵扫。\n无语倚屏风，泣残红。"
  },
  {
    "id": "huajianji-x-juan#48",
    "title": "虞美人·金笼莺报天将曙",
    "author": "李珣",
    "content": "金笼莺报天将曙，惊起分飞处。\n夜来潜与玉郎期，多情不觉酒醒迟，失归期。\n映花避月遥相送，腻髻偏凤。\n欲回娇步入香闺，倚屏无语捻云篦，翠眉低。"
  },
  {
    "id": "huajianji-x-juan#49",
    "title": "河传·去去",
    "author": "李珣",
    "content": "去去，何处？迢迢巴楚，山水相连。\n朝云暮雨，依旧十二峰前，猿声到客船。\n愁肠岂异丁香结？因离别，故国音书绝。\n想佳人花下，对明月春风，恨应同。"
  },
  {
    "id": "huajianji-x-juan#50",
    "title": "河传·春暮",
    "author": "李珣",
    "content": "春暮，微雨。送君南浦，愁敛双蛾。\n落花深处，啼鸟似逐离散，粉檀珠泪和。\n临流更把同心结，情哽咽，后会何时节？\n不堪回首，相望已隔汀洲，檐声幽。"
  }
]