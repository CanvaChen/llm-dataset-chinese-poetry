[
  {
    "title": "应天长·一钩初月临妆镜",
    "author": "李璟",
    "content": "一钩初月临妆镜，蝉鬓凤钗慵不整。\n重帘静，层楼迥，惆怅落花风不定。\n柳堤芳草径，梦断辘轳金井。\n昨夜更阑酒醒，春愁过却病。"
  },
  {
    "title": "望远行·碧砌花光照眼",
    "author": "李璟",
    "content": "碧砌花光照眼明，朱扉长日镇长扃。\n馀寒欲去梦难成，炉香烟冷自亭亭。\n辽阳月、秣陵砧，不传消息但传情。\n黄金台下忽然惊，征人归日二毛生！"
  },
  {
    "title": "摊破浣溪沙·手卷真珠上玉钩",
    "author": "李璟",
    "content": "手卷真珠上玉钩，依前春恨锁重楼。\n风里落花谁是主？思悠悠。\n青鸟不传云外信，丁香空结雨中愁。\n回首绿波三楚暮，接天流。"
  },
  {
    "title": "摊破浣溪沙·菡萏香销翠叶残",
    "author": "李璟",
    "content": "菡萏香销翠叶残，西风愁起绿波间。\n还与韶光共憔悴，不堪看！\n细雨梦回鸡塞远，小楼吹彻玉笙寒。\n多少泪珠无限恨，倚栏杆。"
  },
  {
    "title": "虞美人·春花秋月何时了",
    "author": "李煜",
    "content": "春花秋月何时了，往事知多少？\n小楼昨夜又东风，故国不堪回首月明中。\n雕栏玉砌应犹在，只是朱颜改。\n问君能有几多愁？恰似一江春水向东流。"
  },
  {
    "title": "乌夜啼·昨夜风兼雨",
    "author": "李煜",
    "content": "昨夜风兼雨，帘帏飒飒秋声。\n烛残漏断频攲枕，起坐不能平。\n世事漫随流水，算来一梦浮生。\n醉乡路稳宜频到，此外不堪行。"
  },
  {
    "title": "一斛珠·晓妆初过",
    "author": "李煜",
    "content": "晓妆初过，沈檀轻注些儿个。\n向人微露丁香颗。\n一曲清歌，暂引樱桃破。\n罗袖裛残殷色可，杯深旋被香醪涴。\n绣床斜凭娇无那。\n烂嚼红茸，笑向檀郎唾。"
  },
  {
    "title": "子夜歌·人生愁恨何能免",
    "author": "李煜",
    "content": "人生愁恨何能免，销魂独我情何限。\n故国梦重归，觉来双泪垂。\n高楼谁与上？长记秋晴望。\n往事已成空，还如一梦中。"
  },
  {
    "title": "临江仙·樱桃落尽春归去",
    "author": "李煜",
    "content": "樱桃落尽春归去，蝶翻轻粉双飞。\n子规啼月小楼西。\n玉钩罗幕，惆怅暮烟垂。\n别巷寂寥人散后，望残烟草低迷。\n炉香闲袅凤凰儿。\n空持罗带，回首恨依依。"
  },
  {
    "title": "望江南·多少泪",
    "author": "李煜",
    "content": "多少泪，断脸复横颐。\n心事莫将和泪说，凤笙休向泪时吹。\n肠断更无疑。"
  },
  {
    "title": "望江南·多少恨",
    "author": "李煜",
    "content": "多少恨，昨夜梦魂中。\n还似旧时游上苑，车如流水马如龙。\n花月正春风。"
  },
  {
    "title": "清平乐·别来春半",
    "author": "李煜",
    "content": "别来春半，触目柔肠断。\n砌下落梅如雪乱，拂了一身还满。\n雁来音信无凭，路遥归梦难成。\n离恨恰如春草，更行更远还生。"
  },
  {
    "title": "采桑子·庭前春逐红英尽",
    "author": "李煜",
    "content": "庭前春逐红英尽，舞态徘徊。\n细雨霏微，不放双眉时暂开。\n绿窗冷静芳英断，香印成灰。\n可奈情怀，欲睡朦胧入梦来。"
  },
  {
    "title": "喜迁莺·晓月坠",
    "author": "李煜",
    "content": "晓月坠，宿烟微，无语枕频倾攲。\n梦回芳草思依依，天远雁声稀。\n啼莺散，馀花乱，寂寞画堂深院。\n片红休扫尽从伊，留待舞人归。"
  },
  {
    "title": "蝶恋花·遥夜亭皋闲信步",
    "author": "李煜",
    "content": "遥夜亭皋闲信步。\n乍过清明，早觉伤春暮。\n数点雨声风约住，朦胧淡月云来去。\n桃李依依春暗度。\n谁在秋千，笑里低低语？\n一片芳心千万绪，人间没个安排处。"
  },
  {
    "title": "相见欢·无言独上西楼",
    "author": "李煜",
    "content": "无言独上西楼，月如钩。\n寂寞梧桐深院，锁清秋。\n剪不断，理还乱，是离愁。\n别是一般滋味，在心头。"
  },
  {
    "title": "相见欢·林花谢了春红",
    "author": "李煜",
    "content": "林花谢了春红，太匆匆！\n无奈朝来寒雨晚来风。\n胭脂泪，留人醉，几时重？\n自是人生长恨水长东！"
  },
  {
    "title": "长相思·云一涡",
    "author": "李煜",
    "content": "云一涡，玉一梭。\n澹澹衫儿薄薄罗，轻颦双黛螺。\n秋风多，雨相和。\n帘外芭蕉三两窠。夜长人奈何？"
  },
  {
    "title": "捣练子令·深院静",
    "author": "李煜",
    "content": "深院静，小庭空，断续寒砧断续风。\n无奈夜长人不寐，数声和月到帘栊。"
  },
  {
    "title": "浣溪沙·红日已高三丈透",
    "author": "李煜",
    "content": "红日已高三丈透，金炉次第添香兽。\n红锦地依随步皱。\n佳人舞点金钗溜，酒恶时拈花蕊嗅。\n别殿遥闻箫鼓奏。"
  },
  {
    "title": "望江梅·闲梦远",
    "author": "李煜",
    "content": "闲梦远，南国正芳春。\n船上管弦江面绿，满城飞絮滚轻尘。\n忙杀看花人。\n闲梦远，南国正清秋。\n千里江山寒色暮，芦花深处泊孤舟。\n笛在月明楼。"
  },
  {
    "title": "菩萨蛮·花明月暗笼轻雾",
    "author": "李煜",
    "content": "花明月暗笼轻雾，今宵好向郎边去。\n铲袜步香阶，手提金缕鞋。\n画堂南畔见，一晌偎人颤。\n奴为出来难，教郎恣意怜。"
  },
  {
    "title": "菩萨蛮·蓬莱院闭天台女",
    "author": "李煜",
    "content": "蓬莱院闭天台女，画堂昼寝人无语。\n抛枕翠云光，绣衣闻异香。\n潜来珠琐动，惊觉银屏梦。\n脸慢笑盈盈，相看无限情。"
  },
  {
    "title": "菩萨蛮·铜簧韵脆锵寒竹",
    "author": "李煜",
    "content": "铜簧韵脆锵寒竹，新声慢奏移纤玉。\n眼色暗相钩，秋波横欲流。\n雨云深绣户，未便谐衷素。\n宴罢又成空，魂迷春梦中。"
  },
  {
    "title": "阮郎归·呈郑王十二弟",
    "author": "李煜",
    "content": "东风吹水日衔山，春来长是闲。\n落花狼籍酒阑珊，笙歌醉梦间。\n佩声悄，晚妆残，凭谁整翠鬟？\n留连光景惜春颜，黄昏独倚栏。"
  },
  {
    "title": "浪淘沙·往事只堪哀",
    "author": "李煜",
    "content": "往事只堪哀，对景难排。\n秋风庭院藓侵阶。\n一任珠帘闲不卷，终日谁来？\n金剑已沉埋，壮气蒿莱。\n晚凉天净月华开。\n想得玉楼瑶殿影，空照秦淮。"
  },
  {
    "title": "采桑子·辘轳金井梧桐晚",
    "author": "李煜",
    "content": "辘轳金井梧桐晚，几树惊秋。\n昼雨如愁，百尺虾须在玉钩。\n琼窗梦断双蛾皱，回首边头。\n欲寄鳞游，九曲寒波不溯流。"
  },
  {
    "title": "虞美人·风回小院庭芜绿",
    "author": "李煜",
    "content": "风回小院庭芜绿，柳眼春相续。\n凭栏半日独无言，依旧竹声新月似当年。\n笙歌未散尊前在，池面冰初解。\n烛明香暗画楼深，满鬓清霜残雪思难禁。"
  },
  {
    "title": "玉楼春·晚妆初了明肌雪",
    "author": "李煜",
    "content": "晚妆初了明肌雪，春殿嫔娥鱼贯列。\n笙箫吹断水云间，重按霓裳歌遍彻。\n临春谁更飘香屑？醉拍栏杆情味切。\n归时休放烛光红，待踏马啼清夜月。"
  },
  {
    "title": "子夜歌·寻春须是先春早",
    "author": "李煜",
    "content": "寻春须是先春早，看花莫待花枝老。\n缥色玉柔擎，醅浮盏面清。\n何妨频笑粲，禁苑春归晚。\n同醉与闲评，诗随羯鼓成。"
  },
  {
    "title": "谢新恩·秦楼不见吹箫女",
    "author": "李煜",
    "content": "秦楼不见吹箫女，空馀上苑风光。\n粉英含蕊自低昂。\n东风恼我，才发一衿香。\n琼窗梦醒留残日，当年得恨何长。\n碧栏杆外映垂杨。\n暂时相见，如梦懒思量。"
  },
  {
    "title": "谢新恩·樱花落尽阶前月",
    "author": "李煜",
    "content": "樱花落尽阶前月，象床愁倚薰笼。\n远似去年今日，恨还同。\n双鬟不整云憔翠，泪沾红抹胸。\n何处相思苦？纱窗醉梦中。"
  },
  {
    "title": "谢新恩·庭空客散人归后",
    "author": "李煜",
    "content": "庭空客散人归后，画堂半掩珠帘。\n林风淅淅夜厌厌。\n小楼新月，回首自纤纤。\n春光镇在人空老，新愁往恨何穷！\n金窗力困起还慵。\n一声羌笛，惊起醉怡容。"
  },
  {
    "title": "谢新恩·冉冉秋光留不住",
    "author": "李煜",
    "content": "冉冉秋光留不住，满阶红叶暮。\n又是过重阳，台榭登临处。\n茱萸香坠，紫菊气，飘庭户，晚烟笼细雨。\n嗈嗈新雁咽寒声，愁恨年年长相侣。"
  },
  {
    "title": "破阵子·四十年来家国",
    "author": "李煜",
    "content": "四十年来家国，三千里地山河。\n凤阁龙楼连霄汉，玉树琼枝作烟萝，几曾识干戈？\n一旦归为臣虏，沈腰潘鬓销磨。\n最是仓皇辞庙日，教坊犹奏别离歌，垂泪对宫娥。"
  },
  {
    "title": "浪淘沙令·帘外雨潺潺",
    "author": "李煜",
    "content": "帘外雨潺潺，春意阑珊。\n罗衾不耐五更寒。\n梦里不知身是客，一晌贪欢。\n独自莫凭栏，无限江山。\n别时容易见时难。\n流水落花春去也，天上人间"
  },
  {
    "title": "浣溪沙·风压轻云贴水飞",
    "author": "李煜",
    "content": "风压轻云贴水飞，乍晴池馆燕争泥。\n沈郎多病不胜衣。\n沙上未闻鸿雁信，竹间时听鹧鸪啼。\n此情唯有落花知。"
  },
  {
    "title": "长相思·一重山",
    "author": "李煜",
    "content": "一重山，两重山。\n山远天高烟水寒，相思枫叶丹。\n菊花开，菊花残。\n寒雁高飞人未还，一帘风月闲。"
  },
  {
    "title": "柳枝·风情渐老见春羞",
    "author": "李煜",
    "content": "风情渐老见春羞，到处芳魂感旧游。\n多谢长条似旧识，强垂烟穗拂人头。"
  },
  {
    "title": "后庭花破子·玉树后庭前",
    "author": "李煜",
    "content": "玉树后庭前，瑶草妆镜边。\n去年花不老，今年月又圆。\n莫教偏，和月和花，大教长少年。"
  },
  {
    "title": "三台令·不寐倦长更",
    "author": "李煜",
    "content": "不寐倦长更，披衣出户行。\n月寒秋竹冷，风切夜窗声。"
  },
  {
    "title": "捣练子·云鬓乱",
    "author": "李煜",
    "content": "云鬓乱，晚妆残，带恨眉儿远岫攒。\n斜托香腮春笋嫩，为谁和泪倚栏杆。"
  },
  {
    "title": "浣溪沙·转烛飘蓬一梦归",
    "author": "李煜",
    "content": "转烛飘蓬一梦归，欲寻陈迹怅人非。\n天教心愿与身违。\n待月池馆空逝水，映花楼阁谩斜晖。\n登临不惜更沾衣。"
  },
  {
    "title": "渔父·浪花有意千里雪",
    "author": "李煜",
    "content": "浪花有意千里雪，桃花无言一队春。\n一壶酒，一竿身，快活如侬有几人。\n一棹春风一叶舟，一纶茧缕一轻钩。\n花满渚，酒满瓯，万顷波中得自由。"
  }
]