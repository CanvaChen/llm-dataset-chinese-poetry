[
  {
    "title": "幽梦影",
    "author": "张潮",
    "content": "读经宜冬，其神专也；读史宜夏，其时久也；读诸子宜秋，其致别也；读诸集宜春，其机物也。"
  },
  {
    "title": "幽梦影",
    "author": "张潮",
    "content": "经传宜独坐读，史鉴宜与友共读。"
  },
  {
    "title": "幽梦影",
    "author": "张潮",
    "content": "无善无恶是圣人（如“帝力何有于我”、“杀之而不怨，利之而不庸”、“以直报怨，以德报德”、“一介不与，一介不取”之类），善多恶少是贤者（如颜子“不贰过，有不善未尝不知”、子路“人告有过则喜”之类），善少恶多是庸人，有恶无善是小人（其偶为善处，亦必有所为），有善无恶是仙佛（其所谓善，亦非吾儒之所谓善也）。"
  },
  {
    "title": "幽梦影",
    "author": "张潮",
    "content": "天下有一人知己，可以不恨。不独人也，物亦有之。如菊以渊明为知己，梅以和靖为知己，竹以子猷为知己，莲以濂溪为知己，桃以避秦人为知己，杏以董奉为知己，石以米颠为知己，荔枝以太真为知己，茶以卢仝、陆羽为知己，香草以灵均为知己，莼鲈以季鹰为知己，蕉以怀素为知己，瓜以邵平为知己，鸡以处宗为知己，鹅以右军为知己，鼓以祢衡为知己，琵琶以明妃为知己。一与之订，千秋不移。若松之于秦始，鹤之于卫懿，正所谓不可与作缘者也。"
  },
  {
    "title": "幽梦影",
    "author": "张潮",
    "content": "为月忧云，为书忧蠹，为花忧风雨，为才子、佳人忧命薄，真是菩萨心肠。"
  },
  {
    "title": "幽梦影",
    "author": "张潮",
    "content": "花不可以无蝶，山不可以无泉，石不可以无苔，水不可以无藻，乔木不可以无藤萝，人不可以无癖。"
  },
  {
    "title": "幽梦影",
    "author": "张潮",
    "content": "春听鸟声，夏听蝉声，秋听虫声，冬听雪声，白昼听棋声，月下听箫声，山中听松风声，水际听欺乃声，方不虚生此世耳。若恶少斥辱，悍妻诟谇，真不若耳聋也。"
  },
  {
    "title": "幽梦影",
    "author": "张潮",
    "content": "上元须酌豪友，端午须酌丽友，七夕须酌韵友，中秋须酌淡友，重九须酌逸友。"
  },
  {
    "title": "幽梦影",
    "author": "张潮",
    "content": "鳞虫中金鱼，羽虫中紫燕，可云物类神仙。正如东方曼倩避世金马门，人不得而害之。"
  },
  {
    "title": "幽梦影",
    "author": "张潮",
    "content": "入世须学东方曼倩，出世须学佛印了元。"
  },
  {
    "title": "幽梦影",
    "author": "张潮",
    "content": "赏花宜对佳人，醉月宜对韵人，映雪宜对高人。"
  },
  {
    "title": "幽梦影",
    "author": "张潮",
    "content": "对渊博友，如读异书；对风雅友，如读名人诗文；对谨饬友，如读圣贤经传；对滑稽友，如阅传奇小说。"
  },
  {
    "title": "幽梦影",
    "author": "张潮",
    "content": "楷书须如文人，草书须如名将，行书介乎二者之间，如羊叔子缓带轻裘，正是佳处。"
  },
  {
    "title": "幽梦影",
    "author": "张潮",
    "content": "人须求可入诗，物须求可入画。"
  },
  {
    "title": "幽梦影",
    "author": "张潮",
    "content": "少年人须有老成之识见，老成人须有少年之襟怀。"
  },
  {
    "title": "幽梦影",
    "author": "张潮",
    "content": "春者，天之本怀；秋者，天之别调。"
  },
  {
    "title": "幽梦影",
    "author": "张潮",
    "content": "昔人云：若无花月美人，不愿生此世界。予益一语云：若无翰墨棋酒，不必定作人身。"
  },
  {
    "title": "幽梦影",
    "author": "张潮",
    "content": "愿在木而为樗（不才，终其天年），愿在草而为蓍（前知），愿在鸟而为鸥（忘机），愿在兽而为廌（触邪），愿在虫而为蝶（花间栩栩），愿在鱼而为鲲（逍遥游）。"
  },
  {
    "title": "幽梦影",
    "author": "张潮",
    "content": "黄九烟先生云：“古今人必有其偶双，千古而无偶者，其惟盘古乎！”予谓：“盘古亦未尝无偶，但我辈不及见耳。其人为谁？即此劫尽时，最后一人是也。”"
  },
  {
    "title": "幽梦影",
    "author": "张潮",
    "content": "古人以冬为三余，予谓当以夏为三余：晨起者，夜之余；夜坐者，昼之余；午睡者，应酬人事之余。古人诗云“我爱夏日长”，洵不诬也。"
  },
  {
    "title": "幽梦影",
    "author": "张潮",
    "content": "庄周梦为蝴蝶，庄周之幸也；蝴蝶梦为庄周，蝴蝶之不幸也。"
  },
  {
    "title": "幽梦影",
    "author": "张潮",
    "content": "艺花可以邀蝶，累石可以邀云，栽松可以邀风，贮水可以邀萍，筑台可以邀月，种蕉可以邀雨，植柳可以邀蝉。"
  },
  {
    "title": "幽梦影",
    "author": "张潮",
    "content": "景有言之极幽而实萧索者，烟雨也；境有言之极雅而实难堪者，贫病也；声有言之极韵而实粗鄙者，卖花声也。"
  },
  {
    "title": "幽梦影",
    "author": "张潮",
    "content": "才子而富贵，定从福、慧双修得来。"
  },
  {
    "title": "幽梦影",
    "author": "张潮",
    "content": "新月恨其易沉，缺月恨其迟上。"
  },
  {
    "title": "幽梦影",
    "author": "张潮",
    "content": "躬耕吾所不能，学灌园而已矣；樵薪吾所不能，学薙草而已矣。"
  },
  {
    "title": "幽梦影",
    "author": "张潮",
    "content": "一恨书囊易蛀，二恨夏夜有蚊，三恨月台易漏，四恨菊叶多焦，五恨松多大蚁，六恨竹多落叶，七恨桂荷易谢，八恨薜萝藏虺，九恨架花生刺，十恨河豚多毒。"
  },
  {
    "title": "幽梦影",
    "author": "张潮",
    "content": "楼上看山，城头看雪，灯前看月，舟中看霞，月下看美人，另是一番情境。"
  },
  {
    "title": "幽梦影",
    "author": "张潮",
    "content": "山之光，水之声，月之色，花之香，文人之韵致，美人之姿态，皆无可名状，无可执著，真足以摄召魂梦，颠倒情思。"
  },
  {
    "title": "幽梦影",
    "author": "张潮",
    "content": "假使梦能自主，虽千里无难命驾，可不羡长房之缩地；死者可以晤对，可不需少君之招魂；五岳可以卧游，可不俟婚嫁之尽毕。"
  },
  {
    "title": "幽梦影",
    "author": "张潮",
    "content": "昭君以和亲而显，刘蕡以下第而传。可谓之不幸，不可谓之缺陷。"
  },
  {
    "title": "幽梦影",
    "author": "张潮",
    "content": "以爱花之心爱美人，则领略自饶别趣；以爱美人之心爱花，则护惜倍有深情。"
  },
  {
    "title": "幽梦影",
    "author": "张潮",
    "content": "美人之胜于花者，解语也；花之胜于美人者，生香也。二者不可得兼，舍生香而取解语者也。"
  },
  {
    "title": "幽梦影",
    "author": "张潮",
    "content": "窗内人于窗纸上作字，吾于窗外观之，极佳。"
  },
  {
    "title": "幽梦影",
    "author": "张潮",
    "content": "少年读书，如隙中窥月；中年读书，如庭中望月；老年读书，如台上玩月。皆以阅历之浅深为所得之浅深耳。"
  },
  {
    "title": "幽梦影",
    "author": "张潮",
    "content": "吾欲致书雨师：春雨宜始于上元节后（观灯已毕），至清明十日前之内（雨止桃开），及谷雨节中；夏雨宜于每月上弦之前，及下弦之后（免碍于月）；秋雨宜于孟秋、季秋之上、下二旬（八月为玩月胜境）；至若三冬，正可不必雨也。"
  },
  {
    "title": "幽梦影",
    "author": "张潮",
    "content": "为浊富，不若为清贫；以忧生，不若以乐死。"
  },
  {
    "title": "幽梦影",
    "author": "张潮",
    "content": "天下唯鬼最富，生前囊无一文，死后每饶楮镪；天下唯鬼最尊，生前或受欺凌，死后必多跪拜。"
  },
  {
    "title": "幽梦影",
    "author": "张潮",
    "content": "蝶为才子之化身，花乃美人之别号。"
  },
  {
    "title": "幽梦影",
    "author": "张潮",
    "content": "因雪想高士，因花想美人，因酒想侠客，因月想好友，因山水想得意诗文。"
  },
  {
    "title": "幽梦影",
    "author": "张潮",
    "content": "闻鹅声，如在白门；闻橹声，如在三吴；闻滩声，如在浙江；闻羸马项下铃铎声，如在长安道上。"
  },
  {
    "title": "幽梦影",
    "author": "张潮",
    "content": "一岁诸节，以上元为第一，中秋次之，五日、九日又次之。"
  },
  {
    "title": "幽梦影",
    "author": "张潮",
    "content": "雨之为物，能令昼短，能令夜长。"
  },
  {
    "title": "幽梦影",
    "author": "张潮",
    "content": "古之不传于今者，啸也，剑术也，弹棋也，打球也。"
  },
  {
    "title": "幽梦影",
    "author": "张潮",
    "content": "诗僧时复有之，若道士之能诗者，不啻空谷足音，何也？"
  },
  {
    "title": "幽梦影",
    "author": "张潮",
    "content": "当为花中之萱草，毋为鸟中之杜鹃。"
  },
  {
    "title": "幽梦影",
    "author": "张潮",
    "content": "物之稚者，皆不可厌，惟驴独否。"
  },
  {
    "title": "幽梦影",
    "author": "张潮",
    "content": "女子自十四五岁至二十四五岁，此十年中，无论燕、秦、吴、越，其音大都娇媚动人；一睹其貌，则美恶判然矣。“耳闻不如目见”，于此益信。"
  },
  {
    "title": "幽梦影",
    "author": "张潮",
    "content": "寻乐境，乃学仙；避苦趣，乃学佛。佛家所谓“极乐世界”者，盖谓众苦之所不到也。"
  },
  {
    "title": "幽梦影",
    "author": "张潮",
    "content": "富贵而劳悴，不若安闲之贫贱；贫贱而骄傲，不若谦恭之富贵。"
  },
  {
    "title": "幽梦影",
    "author": "张潮",
    "content": "目不能自见，鼻不能自嗅，舌不能自舐，手不能自握，惟耳能自闻其声。"
  },
  {
    "title": "幽梦影",
    "author": "张潮",
    "content": "凡声皆宜远听，惟听琴则远近皆宜。"
  },
  {
    "title": "幽梦影",
    "author": "张潮",
    "content": "目不能识字，其闷尤过于盲；手不能执管，其苦更甚于哑。"
  },
  {
    "title": "幽梦影",
    "author": "张潮",
    "content": "并头联句，交颈论文，宫中应制，历使属国，皆极人间乐事。"
  },
  {
    "title": "幽梦影",
    "author": "张潮",
    "content": "《水浒传》武松诘蒋门神云：“为何不姓李？”此语殊妙。盖姓实有佳有劣，如华、如柳、如云、如苏、如乔，皆极风韵；若夫毛也、赖也、焦也、牛也，则皆尘于目而棘于耳者也。"
  },
  {
    "title": "幽梦影",
    "author": "张潮",
    "content": "花之宜于目而复宜于鼻者，梅也，菊也，兰也，水仙也，珠兰也，莲也；止宜于鼻者，橼也，桂也，瑞香也，栀子也，茉莉也，木香也，玫瑰也，腊梅也。余则皆宜于目者也。花与叶俱可观者，秋海棠为最，荷次之，海棠、酴醾、虞美人、水仙又次之；叶胜于花者，止雁来红、美人蕉而已；花与叶俱不足观者，紫薇也，辛夷也。"
  },
  {
    "title": "幽梦影",
    "author": "张潮",
    "content": "高语山林者，辄不喜谈市朝事。审若此，则当并废《史》、《汉》诸书而不读矣。盖诸书所载者，皆古之市朝也。"
  },
  {
    "title": "幽梦影",
    "author": "张潮",
    "content": "云之为物，或崔巍如山，或潋滟如水，或如人，或如兽，或如鸟毳，或如鱼鳞；故天下万物皆可画，惟云不能画。世所画云，亦强名耳。"
  },
  {
    "title": "幽梦影",
    "author": "张潮",
    "content": "值太平世，生湖山郡；官长廉静，家道优裕；娶妇贤淑，生子聪慧。人生如此，可云全福。"
  },
  {
    "title": "幽梦影",
    "author": "张潮",
    "content": "天下器玩之类，其制日工，其价日贱，毋惑乎民之贫也。"
  },
  {
    "title": "幽梦影",
    "author": "张潮",
    "content": "养花胆瓶，其式之高低大小，须与花相称；而色之浅深浓淡，又须与花相反。"
  },
  {
    "title": "幽梦影",
    "author": "张潮",
    "content": "春雨如恩诏，夏雨如赦书，秋雨如挽歌。"
  },
  {
    "title": "幽梦影",
    "author": "张潮",
    "content": "十岁为神童，二十、三十为才子，四十、五十为名臣，六十为神仙，可谓全人矣。"
  },
  {
    "title": "幽梦影",
    "author": "张潮",
    "content": "武人不苟战，是为武中之文；文人不迂腐，是为文中之武。"
  },
  {
    "title": "幽梦影",
    "author": "张潮",
    "content": "文人讲武事，大都纸上谈兵；武将论文章，半属道听途说。"
  },
  {
    "title": "幽梦影",
    "author": "张潮",
    "content": "斗方止三种可存：佳诗文一也，新题目二也，精款式三也。"
  },
  {
    "title": "幽梦影",
    "author": "张潮",
    "content": "情必近于痴而始真，才必兼乎趣而始化。"
  },
  {
    "title": "幽梦影",
    "author": "张潮",
    "content": "凡花色之娇媚者，多不甚香；瓣之千层者，多不结实。甚矣！全才之难也！兼之者，其惟莲乎！"
  },
  {
    "title": "幽梦影",
    "author": "张潮",
    "content": "著得一部新书，便是千秋大业；注得一部古书，允为万世宏功。"
  },
  {
    "title": "幽梦影",
    "author": "张潮",
    "content": "延名师训子弟，入名山习举业，丐名士代捉刀，三者都无是处。"
  },
  {
    "title": "幽梦影",
    "author": "张潮",
    "content": "积画以成字，积字以成句，积句以成篇，谓之文。文体日增，至八股而遂止。如古文、如诗、如赋、如词、如曲、如说部、如传奇小说，皆自无而有。方其未有之时，固不料后来之有此一体也。逮既有此一体之后，又若天造地设，为世必应有之物。然自明以来，未见有创一体裁新人耳目者。遥计百年之后，必有其人，惜乎不及见耳！"
  },
  {
    "title": "幽梦影",
    "author": "张潮",
    "content": "云映日而成霞，泉挂岩而成瀑。所托者异，而名亦因之。此友道之所以可贵也。"
  },
  {
    "title": "幽梦影",
    "author": "张潮",
    "content": "大家之文，吾爱之慕之，吾愿学之；名家之文，吾爱之慕之，吾不敢学之。学大家而不得，所谓“刻鹄不成尚类鹜”也；学名家而不得，则是“画虎不成反类狗”矣。"
  },
  {
    "title": "幽梦影",
    "author": "张潮",
    "content": "由戒得定，由定得慧，勉强渐近自然；炼精化气，炼气化神，清虚有何渣滓！"
  },
  {
    "title": "幽梦影",
    "author": "张潮",
    "content": "南北东西，一定之位也；前后左右，无定之位也。"
  },
  {
    "title": "幽梦影",
    "author": "张潮",
    "content": "予尝谓二氏不可废，非袭夫大养济院之陈言也。盖名山胜境，我辈每思褰裳就之，使非琳宫梵刹，则倦时无可驻足，饥时谁与授餐！忽有疾风暴雨，五大夫果真足恃乎？又或丘壑深邃，非一日可了。岂能露宿以待明日乎？虎豹蛇虺能保其不为人患乎？又或为士大夫所有，果能不问主人，任我之登陟凭吊，而莫之禁乎？不特此也。甲之所有，乙思起而夺之，是启争端也。祖父之所创建，子孙贫，力不能修葺。其倾颓之状，反足令山川减色矣。然此特就名山胜境言之耳。即城市之内，与夫四达之衢，亦不可少此一种。客游可作居停，一也；长途可以稍憩，二也；夏之茗，冬之姜汤，复可以济役夫负戴之困，三也。凡此皆就事理言之，非二氏福报之说也。"
  },
  {
    "title": "幽梦影",
    "author": "张潮",
    "content": "虽不善书，而笔砚不可不精；虽不业医，而验方不可不存；虽不工弈，而楸枰不可不备。"
  },
  {
    "title": "幽梦影",
    "author": "张潮",
    "content": "方外不必戒酒，但须戒俗；红裙不必通文，但须得趣。"
  },
  {
    "title": "幽梦影",
    "author": "张潮",
    "content": "梅边之石宜古，松下之石宜拙，竹傍之石宜瘦，盆内之石宜巧。"
  },
  {
    "title": "幽梦影",
    "author": "张潮",
    "content": "律己宜带秋气，处世宜带春气。"
  },
  {
    "title": "幽梦影",
    "author": "张潮",
    "content": "厌催租之败意，亟宜早早完粮；喜老衲之谈禅，难免常常布施。"
  },
  {
    "title": "幽梦影",
    "author": "张潮",
    "content": "松下听琴，月下听箫，涧边听瀑布，山中听梵呗，觉耳中别有不同。"
  },
  {
    "title": "幽梦影",
    "author": "张潮",
    "content": "月下听禅，旨趣益远；月下说剑，肝胆益真；月下论诗，风致益幽；月下对美人，情意益笃。"
  },
  {
    "title": "幽梦影",
    "author": "张潮",
    "content": "有地上之山水，有画上之山水，有梦中之山水，有胸中之山水。地上者，妙在丘壑深邃；画上者，妙在笔墨淋漓；梦中者，妙在景象变幻；胸中者，妙在位置自如。"
  },
  {
    "title": "幽梦影",
    "author": "张潮",
    "content": "一日之计种蕉，一岁之计种竹，十年之计种柳，百年之计种松。"
  },
  {
    "title": "幽梦影",
    "author": "张潮",
    "content": "春雨宜读书，夏雨宜弈棋，秋雨宜检藏，冬雨宜饮酒。"
  },
  {
    "title": "幽梦影",
    "author": "张潮",
    "content": "诗文之体，得秋气为佳；词曲之体，得春气为佳。"
  },
  {
    "title": "幽梦影",
    "author": "张潮",
    "content": "抄写之笔墨，不必过求其佳；若施之缣素，则不可不求其佳。诵读之书籍，不必过求其备；若以供稽考，则不可不求其备。游历之山水，不必过求其妙；若因之卜居，则不可不求其妙。"
  },
  {
    "title": "幽梦影",
    "author": "张潮",
    "content": "人非圣贤，安能无所不知！只知其一，惟恐不止其一，复求知其二者，上也；止知其一，因人言始知有其二者，次也；止知其一，人言有其二而莫之信者，又其次也；止知其一，恶人言有其二者，斯下之下矣。"
  },
  {
    "title": "幽梦影",
    "author": "张潮",
    "content": "史官所纪者，直世界也；职方所载者，横世界也。"
  },
  {
    "title": "幽梦影",
    "author": "张潮",
    "content": "先天八卦，竖看者也；后天八卦，横看者也。"
  },
  {
    "title": "幽梦影",
    "author": "张潮",
    "content": "藏书不难，能看为难；看书不难，能读为难；读书不难，能用为难；能用不难，能记为难。"
  },
  {
    "title": "幽梦影",
    "author": "张潮",
    "content": "求知己于朋友易，求知己于妻妾难，求知己于君臣则尤难之难。"
  },
  {
    "title": "幽梦影",
    "author": "张潮",
    "content": "何谓善人？无损于世者，则谓之善人；何谓恶人？有害于世者，则谓之恶人。"
  },
  {
    "title": "幽梦影",
    "author": "张潮",
    "content": "有工夫读书，谓之福；有力量济人，谓之福；有学问著述，谓之福；无是非到耳，谓之福；有多闻、直谅之友，谓之福。"
  },
  {
    "title": "幽梦影",
    "author": "张潮",
    "content": "人莫乐于闲，非无所事事之谓也。闲则能读书，闲则能游名胜，闲则能交益友，闲则能饮酒，闲则能著书。天下之乐，孰大于是？"
  },
  {
    "title": "幽梦影",
    "author": "张潮",
    "content": "文章是案头之山水，山水是地上之文章。"
  },
  {
    "title": "幽梦影",
    "author": "张潮",
    "content": "平上去入，乃一定之至理。然入声之为字也少，不得谓凡字皆有四声也。世之调平仄者，于入声之无其字者，往往以不相合之音隶于其下。为所隶者，苟无平上去之三声，则是以寡妇配鳏夫，犹之可也。若所隶之字自有其平上去之三声，而欲强以从我，则是干有夫之妇矣，其可乎？姑就诗韵言之，如东、冬韵，无入声者也，今人尽调之以东、董、冻、督。夫督之为音，当附于都、睹、妒之下；若属之于东、董、冻，又何以处夫都、睹、妒乎？若东、都二字俱以督字为入声，则是一妇而两夫矣。三江无入声者也，今人尽调之以江、讲、绛、觉，殊不知觉之为音，当附于交、绞、教之下者也。诸如此类，不胜其举。然则如之何而后可？曰：鳏者听其鳏，寡者听其寡，夫妇全者安其全，各不相干而已矣。（东、冬、欢、桓、寒、山、真、文、元、渊、先、天、庚、青、侵、盐、咸诸部皆无入声者也。屋、沃内如秃、独、鹄、束等字，乃鱼、虞韵，内都、图等字之入声；卜、木、六、仆等字，乃五歌部之入声；玉、菊、狱、育等字，乃尤部之入声；三觉、十药，当属于萧、肴、豪；质、锡、职、缉，当属于支、微、齐。质内之桔、卒，物内之郁、屈，当属于虞、鱼；物内之勿、物等音，无平上去者也；讫、乞等，四支之入声也。陌部乃佳、灰之半，开、来等字之入声也。月部之月、厥、阙、谒等及屑、叶二部，古无平上去，而今则为中州韵内车、遮诸字之入声也。伐、发等字及曷部之括、适及八黠全部，又十五合内诸字，又十七洽全部，皆六麻之入声也。曷内之撮、阔等字，合部之合、盒数字，皆无平上去者也。若以缉、合、叶、洽为闭口韵，则止当谓之无平上去之寡妇，而不当调之以侵、寝、缉、咸、喊、陷、洽也。）"
  },
  {
    "title": "幽梦影",
    "author": "张潮",
    "content": "《水浒传》是一部怒书，《西游记》是一部悟书，《金瓶梅》是一部哀书。"
  },
  {
    "title": "幽梦影",
    "author": "张潮",
    "content": "读书最乐，若读史书，则喜少怒多；究之怒处，亦乐处也。"
  },
  {
    "title": "幽梦影",
    "author": "张潮",
    "content": "发前人未发之论，方是奇书；言妻子难言之情，乃为密友。"
  },
  {
    "title": "幽梦影",
    "author": "张潮",
    "content": "一介之士，必有密友。密友不必定是刎颈之交。大率虽千百里之遥，皆可相信，而不为浮言所动；闻有谤之者，即多方为之辩析而后已；事之宜行宜止者，代为筹画决断；或事当利害关头，有所需而后济者，即不必与闻，亦不虑其负我与否，竟为力承其事。此皆所谓密友也。"
  },
  {
    "title": "幽梦影",
    "author": "张潮",
    "content": "风流自赏，只容花鸟趋陪；真率谁知？合受烟霞供养。"
  },
  {
    "title": "幽梦影",
    "author": "张潮",
    "content": "万事可忘，难忘者名心一段；千般易淡，未淡者美酒三杯。"
  },
  {
    "title": "幽梦影",
    "author": "张潮",
    "content": "芰荷可食，而亦可衣；金石可器，而亦可服。"
  },
  {
    "title": "幽梦影",
    "author": "张潮",
    "content": "宜于耳，复宜于目者，弹琴也，吹箫也；宜于耳，不宜于目者，吹笙也，擪管也。"
  },
  {
    "title": "幽梦影",
    "author": "张潮",
    "content": "看晓妆，宜于傅粉之后。"
  },
  {
    "title": "幽梦影",
    "author": "张潮",
    "content": "我不知我之生前，当春秋之季，曾一识西施否？当典午之时，曾一看卫玠否？当义熙之世，曾一醉渊明否？当天宝之代，曾一睹太真否？当元丰之朝，曾一晤东坡否？千古之上相思者，不止此数人。而此数人则其尤甚者，故姑举之以概其余也。"
  },
  {
    "title": "幽梦影",
    "author": "张潮",
    "content": "我又不知在隆、万时，曾于旧院中交几名妓？眉公、伯虎、若士、赤水诸君，曾共我谈笑几回？茫茫宇宙，我今当向谁问之耶！"
  },
  {
    "title": "幽梦影",
    "author": "张潮",
    "content": "文章是有字句之锦绣，锦绣是无字句之文章，两者同出于一原。姑即粗迹论之，如金陵，如武林，如姑苏，书林之所在，即机杼之所在也。"
  },
  {
    "title": "幽梦影",
    "author": "张潮",
    "content": "予尝集诸法帖字为诗，字之不复而多者，莫善于《千字文》。然诗家目前常用之字，犹苦其未备。如天文之烟霞风雪，地理之江山塘岸，时令之春霄晓暮，人物之翁僧渔樵，花木之花柳苔萍，鸟兽之蜂蝶莺燕，宫室之台槛轩窗，器用之舟船壶杖，人事之梦忆愁恨，衣服之裙袖锦绮，饮食之茶浆饮酌，身体之须眉韵态，声色之红绿香艳，文史之骚赋题吟，数目之一三双半，皆无其字。《千字文》且然，况其他乎？"
  },
  {
    "title": "幽梦影",
    "author": "张潮",
    "content": "花不可见其落，月不可见其沉，美人不可见其夭。"
  },
  {
    "title": "幽梦影",
    "author": "张潮",
    "content": "种花须见其开，待月须见其满，著书须见其成，美人须见其畅适，方有实际。否则皆为虚设。"
  },
  {
    "title": "幽梦影",
    "author": "张潮",
    "content": "惠施多方，其书五车；虞卿以穷愁著书，今皆不传。不知书中果作何语？我不见古人，安得不恨！"
  },
  {
    "title": "幽梦影",
    "author": "张潮",
    "content": "以松花为粮，以松实为香，以松枝为麈尾，以松阴为步障，以松涛为鼓吹。山居得乔松百余章，真乃受用不尽。"
  },
  {
    "title": "幽梦影",
    "author": "张潮",
    "content": "玩月之法，皎洁则宜仰观，朦胧则宜俯视。"
  },
  {
    "title": "幽梦影",
    "author": "张潮",
    "content": "孩提之童，一无所知，目不能辨美恶，耳不能判清浊，鼻不能别香臭。至若味之甘苦，则不第知之，且能取之弃之。告子以甘食、悦色为性，殆指此类耳。"
  },
  {
    "title": "幽梦影",
    "author": "张潮",
    "content": "凡事不宜刻，若读书则不可不刻；凡事不宜贪，若买书则不可不贪；凡事不宜痴，若行善，则不可不痴。"
  },
  {
    "title": "幽梦影",
    "author": "张潮",
    "content": "酒可好，不可骂座；色可好，不可伤生；财可好，不可昧心；气可好，不可越理。"
  },
  {
    "title": "幽梦影",
    "author": "张潮",
    "content": "文名可以当科第，俭德可以当货财，清闲可以当寿考。"
  },
  {
    "title": "幽梦影",
    "author": "张潮",
    "content": "不独诵其诗、读其书是尚友古人，即观其字画，亦是尚友古人处。"
  },
  {
    "title": "幽梦影",
    "author": "张潮",
    "content": "无益之施舍，莫过于斋僧；无益之诗文，莫甚于祝寿。"
  },
  {
    "title": "幽梦影",
    "author": "张潮",
    "content": "妾美不如妻贤，钱多不如境顺。"
  },
  {
    "title": "幽梦影",
    "author": "张潮",
    "content": "创新庵不若修古庙，读生书不若温旧业。"
  },
  {
    "title": "幽梦影",
    "author": "张潮",
    "content": "字与画同出一原，观六书始于象形，则可知已。"
  },
  {
    "title": "幽梦影",
    "author": "张潮",
    "content": "忙人园亭，宜与住宅相连；闲人园亭，不妨与住宅相远。"
  },
  {
    "title": "幽梦影",
    "author": "张潮",
    "content": "酒可以当茶，茶不可以当酒；诗可以当文，文不可以当诗；曲可以当词，词不可以当曲；月可以当灯，灯不可以当月；笔可以当口，口不可以当笔；婢可以当奴，奴不可以当婢。"
  },
  {
    "title": "幽梦影",
    "author": "张潮",
    "content": "胸中小不平，可以酒消之；世间大不平，非剑不能消也。"
  },
  {
    "title": "幽梦影",
    "author": "张潮",
    "content": "不得已而谀之者，宁以口，毋以笔；不可耐而骂之者，亦宁以口，毋以笔。"
  },
  {
    "title": "幽梦影",
    "author": "张潮",
    "content": "多情者必好色，而好色者未必尽属多情；红颜者必薄命，而薄命者未必尽属红颜；能诗者必好酒，而好酒者未必尽属能诗。"
  },
  {
    "title": "幽梦影",
    "author": "张潮",
    "content": "梅令人高，兰令人幽，菊令人野，莲令人淡，春海棠令人艳，牡丹令人豪，蕉与竹令人韵，秋海棠令人媚，松令人逸，桐令人清，柳令人感。"
  },
  {
    "title": "幽梦影",
    "author": "张潮",
    "content": "物之能感人者，在天莫如月，在乐莫如琴，在动物莫如鹃，在植物莫如柳。"
  },
  {
    "title": "幽梦影",
    "author": "张潮",
    "content": "妻、子颇足累人，羡和靖梅妻鹤子；奴、婢亦能供职，喜志和樵婢渔奴。"
  },
  {
    "title": "幽梦影",
    "author": "张潮",
    "content": "涉猎虽曰无用，犹胜于不通古今；清高固然可嘉，莫流于不识时务。"
  },
  {
    "title": "幽梦影",
    "author": "张潮",
    "content": "所谓美人者，以花为貌，以鸟为声，以月为神，以柳为态，以玉为骨，以冰雪为肤，以秋水为姿，以诗词为心，吾无间然矣。"
  },
  {
    "title": "幽梦影",
    "author": "张潮",
    "content": "蝇集人面，蚊嘬人肤，不知以人为何物！"
  },
  {
    "title": "幽梦影",
    "author": "张潮",
    "content": "有山林隐逸之乐而不知享者，渔樵也，农圃也，缁黄也；有园亭姬妾之乐而不能享、不善享者，富商也，大僚也。"
  },
  {
    "title": "幽梦影",
    "author": "张潮",
    "content": "黎举云：“欲令梅聘海棠，枨子（想是橙）臣樱桃，以芥嫁笋，但时不同耳！”予谓物各有偶，拟必于伦。今之嫁娶，殊觉未当。如梅之为物，品最清高；棠之为物，姿极妖艳。即使同时，亦不可为夫妇。不若梅聘梨花，海棠嫁杏，橼臣佛手，荔枝臣樱桃，秋海棠嫁雁来红，庶几相称耳。至若以芥嫁笋，笋如有知，必受河东狮子之累矣。"
  },
  {
    "title": "幽梦影",
    "author": "张潮",
    "content": "五色有太过，有不及，惟黑与白无太过。"
  },
  {
    "title": "幽梦影",
    "author": "张潮",
    "content": "许氏《说文》分部，有止有其部，而无所属之字者，下必注云：“凡某之属，皆从某。”赘句殊觉可笑，何不省此一句乎？"
  },
  {
    "title": "幽梦影",
    "author": "张潮",
    "content": "阅《水浒传》，至鲁达打镇关西、武松打虎，因思人生必有一桩极快意事，方不枉在生一场。即不能有其事，亦须著得一种得意之书，庶几无憾耳！（如李太白有贵妃捧砚事，司马相如有文君当垆事，严子陵有足加帝腹事，王之涣、王昌龄有旗亭画壁事，王子安有顺风过江作《滕王阁序》事之类。）"
  },
  {
    "title": "幽梦影",
    "author": "张潮",
    "content": "春风如酒，夏风如茗，秋风如烟，如姜芥。"
  },
  {
    "title": "幽梦影",
    "author": "张潮",
    "content": "冰裂纹极雅，然宜细不宜肥。若以之作窗栏，殊不耐观也。（冰裂纹须分大小，先作大冰裂，再于每大块之中作小冰裂，方佳。）"
  },
  {
    "title": "幽梦影",
    "author": "张潮",
    "content": "鸟声之最佳者，画眉第一，黄鹂、百舌次之。然黄鹂、百舌，世未有笼而畜之者。其殆高士之俦，可闻而不可屈者耶。"
  },
  {
    "title": "幽梦影",
    "author": "张潮",
    "content": "不治生产，其后必致累人；专务交游，其后必致累己。"
  },
  {
    "title": "幽梦影",
    "author": "张潮",
    "content": "昔人云：“妇人识字，多致诲淫。”予谓此非识字之过也。盖识字则非无闻之人，其淫也，人易得而知耳。"
  },
  {
    "title": "幽梦影",
    "author": "张潮",
    "content": "善读书者，无之而非书：山水亦书也，棋酒亦书也，花月亦书也；善游山水者，无之而非山水：书史亦山水也，诗酒亦山水也，花月亦山水也。"
  },
  {
    "title": "幽梦影",
    "author": "张潮",
    "content": "园亭之妙，在丘壑布置，不在雕绘琐屑。往往见人家园亭，屋脊墙头，雕砖镂瓦，非不穷极工巧，然未久即坏，坏后极难修葺，是何如朴素之为佳乎！"
  },
  {
    "title": "幽梦影",
    "author": "张潮",
    "content": "清宵独坐，邀月言愁；良夜孤眠，呼蛩语恨。"
  },
  {
    "title": "幽梦影",
    "author": "张潮",
    "content": "官声采于舆论，豪右之口与寒乞之口俱不得其真；花案定于成心，艳媚之评与寝陋之评概恐失其实。"
  },
  {
    "title": "幽梦影",
    "author": "张潮",
    "content": "胸藏丘壑，城市不异山林；兴寄烟霞，阎浮有如蓬岛。"
  },
  {
    "title": "幽梦影",
    "author": "张潮",
    "content": "梧桐为植物中清品，而形家独忌之，甚且谓“梧桐大如斗，主人往外走”，若竟视为不祥之物也者。夫剪桐封弟，其为宫中之桐可知；而卜世最久者，莫过于周。俗言之不足据，类如此夫！"
  },
  {
    "title": "幽梦影",
    "author": "张潮",
    "content": "多情者，不以生死易心；好饮者，不以寒暑改量；喜读书者，不以忙闲作辍。"
  },
  {
    "title": "幽梦影",
    "author": "张潮",
    "content": "蛛为蝶之敌国，驴为马之附庸。"
  },
  {
    "title": "幽梦影",
    "author": "张潮",
    "content": "立品，须发乎宋人之道学；涉世，须参以晋代之风流。"
  },
  {
    "title": "幽梦影",
    "author": "张潮",
    "content": "古谓禽兽亦知人伦。予谓匪独禽兽也，即草木亦复有之。牡丹为王，芍药为相，其君臣也；南山之乔，北山之梓，其父子也；荆之闻分而枯，闻不分而活，其兄弟也；莲之并蒂，其夫妇也；兰之同心，其朋友也。"
  },
  {
    "title": "幽梦影",
    "author": "张潮",
    "content": "豪杰易于圣贤，文人多于才子。"
  },
  {
    "title": "幽梦影",
    "author": "张潮",
    "content": "牛与马，一仕而一隐也；鹿与豕，一仙而一凡也。"
  },
  {
    "title": "幽梦影",
    "author": "张潮",
    "content": "古今至文，皆血泪所成。"
  },
  {
    "title": "幽梦影",
    "author": "张潮",
    "content": "情之一字，所以维持世界；才之一字，所以粉饰乾坤。"
  },
  {
    "title": "幽梦影",
    "author": "张潮",
    "content": "孔子生于东鲁。东者，生方，故礼乐文章，其道皆自无而有。释迦生于西方。西者，死地，故受想行识，其教皆自有而无。"
  },
  {
    "title": "幽梦影",
    "author": "张潮",
    "content": "有青山方有绿水，水惟借色于山；有美酒便有佳诗，诗亦乞灵于酒。"
  },
  {
    "title": "幽梦影",
    "author": "张潮",
    "content": "严君平，以卜讲学者也；孙思邈，以医讲学者也；诸葛武侯，以出师讲学者也。"
  },
  {
    "title": "幽梦影",
    "author": "张潮",
    "content": "人则女美于男，禽则雄华于雌，兽则牝牡无分者也。"
  },
  {
    "title": "幽梦影",
    "author": "张潮",
    "content": "镜不幸而遇嫫母，砚不幸而遇俗子，剑不幸而遇庸将，皆无可奈何之事。"
  },
  {
    "title": "幽梦影",
    "author": "张潮",
    "content": "天下无书则已，有则必当读；无酒则已，有则必当饮；无名山则已，有则必当游；无花月则已，有则必当赏玩；无才子佳人则已，有则必当爱慕怜惜。"
  },
  {
    "title": "幽梦影",
    "author": "张潮",
    "content": "秋虫春鸟，尚能调声弄舌，时吐好音；我辈搦管拈毫，岂可甘作鸦鸣牛喘！"
  },
  {
    "title": "幽梦影",
    "author": "张潮",
    "content": "媸颜陋质，不与镜为仇者，亦以镜为无知之死物耳。使镜而有知，必遭扑破矣。"
  },
  {
    "title": "幽梦影",
    "author": "张潮",
    "content": "吾家公艺，恃百忍以同居，千古传为美谈。殊不知忍而至于百，则其家庭乖戾睽隔之处，正未易更仆数也。"
  },
  {
    "title": "幽梦影",
    "author": "张潮",
    "content": "九世同居，诚为盛事。然止当与割股、庐墓者作一例看。可以为难矣，不可以为法也，以其非中庸之道也。"
  },
  {
    "title": "幽梦影",
    "author": "张潮",
    "content": "作文之法，意之曲折者，宜写之以显浅之词；理之显浅者，宜运之以曲折之笔。题之熟者，参之以新奇之想；题之庸者，深之以关系之论。至于窘者舒之使长，缛者删之使简，俚者文之使雅，闹者摄之使静，皆所谓裁制也。"
  },
  {
    "title": "幽梦影",
    "author": "张潮",
    "content": "笋为蔬中尤物，荔枝为果中尤物，蟹为水中尤物，酒为饮食中尤物，月为天文中尤物，西湖为山水中尤物，词曲为文字中尤物。"
  },
  {
    "title": "幽梦影",
    "author": "张潮",
    "content": "买得一本好花，犹且爱护而怜惜之，矧其为解语花乎！"
  },
  {
    "title": "幽梦影",
    "author": "张潮",
    "content": "观手中便面，足以知其人之雅俗，足以识其人之交游。"
  },
  {
    "title": "幽梦影",
    "author": "张潮",
    "content": "水为至污之所会归，火为至污之所不到。若变不洁为至洁，则水火皆然。"
  },
  {
    "title": "幽梦影",
    "author": "张潮",
    "content": "貌有丑而可观者，有虽不丑而不足观者；文有不通而可爱者，有虽通而极可厌者。此未易与浅人道也。"
  },
  {
    "title": "幽梦影",
    "author": "张潮",
    "content": "游玩山水，亦复有缘。苟机缘未至，则虽近在数十里之内，亦无暇到也。"
  },
  {
    "title": "幽梦影",
    "author": "张潮",
    "content": "贫而无谄，富而无骄，古人之所贤也；贫而无骄，富而无谄，今人之所少也。足以知世风之降矣。"
  },
  {
    "title": "幽梦影",
    "author": "张潮",
    "content": "昔人欲以十年读书、十年游山、十年检藏。予谓检藏尽可不必十年，只二三载足矣。若读书与游山，虽或相倍蓰，恐亦不足以偿所愿也。必也，如黄九烟前辈之所云，人生必三百年而后可乎？"
  },
  {
    "title": "幽梦影",
    "author": "张潮",
    "content": "宁为小人之所骂，毋为君子之所鄙；宁为盲主司之所摈弃，毋为诸名宿之所不知。"
  },
  {
    "title": "幽梦影",
    "author": "张潮",
    "content": "傲骨不可无，傲心不可有。无傲骨则近于鄙夫，有傲心不得为君子。"
  },
  {
    "title": "幽梦影",
    "author": "张潮",
    "content": "蝉为虫中之夷、齐，蜂为虫中之管、晏。"
  },
  {
    "title": "幽梦影",
    "author": "张潮",
    "content": "曰痴、曰愚、曰拙、曰狂，皆非好字面，而人每乐居之；曰奸、曰黠、曰强、曰佞，反是，而人每不乐居之，何也？"
  },
  {
    "title": "幽梦影",
    "author": "张潮",
    "content": "唐、虞之际，音乐可感鸟兽。此盖唐、虞之鸟兽，故可感耳。若后世之鸟兽，恐未必然。"
  },
  {
    "title": "幽梦影",
    "author": "张潮",
    "content": "痛可忍，而痒不可忍；苦可耐，而酸不可耐。"
  },
  {
    "title": "幽梦影",
    "author": "张潮",
    "content": "镜中之影，著色人物也；月下之影，写意人物也。镜中之影，钩边画也；月下之影，没骨画也。月中山河之影，天文中地理也；水中星月之象，地理中天文也。"
  },
  {
    "title": "幽梦影",
    "author": "张潮",
    "content": "能读无字之书，方可得惊人妙句；能会难通之解，方可参最上禅机。"
  },
  {
    "title": "幽梦影",
    "author": "张潮",
    "content": "若无诗酒，则山水为具文；若无佳丽，则花月皆虚设。"
  },
  {
    "title": "幽梦影",
    "author": "张潮",
    "content": "才子而美姿容，佳人而工著作，断不能永年者。匪独为造物之所忌，盖此种原不独为一时之宝，乃古今万世之宝，故不欲久留人世，以取亵耳！"
  },
  {
    "title": "幽梦影",
    "author": "张潮",
    "content": "陈平封曲逆侯，《史》、《汉》注皆云“音去遇”。予谓此是北人土音耳。若南人四音俱全，似仍当读作本音为是。（北人于唱曲之曲，亦读如去字。）"
  },
  {
    "title": "幽梦影",
    "author": "张潮",
    "content": "古人四声俱备，如“六”、“国”二字皆入声也。今梨园演苏秦剧，必读“六”为“溜”，读“国”为“鬼”，从无读入声者。然考之《诗经》，如“良马六之”、“无衣六兮”之类，皆不与去声叶，而叶祝告燠；“国”字皆不与上声叶，而叶入陌质韵。则是古人似亦有入声，未必尽读“六”为“溜”，读“国”为“鬼”也。"
  },
  {
    "title": "幽梦影",
    "author": "张潮",
    "content": "闲人之砚，固欲其佳；而忙人之砚，尤不可不佳。娱情之妾，固欲其美；而广嗣之妾，亦不可不美。"
  },
  {
    "title": "幽梦影",
    "author": "张潮",
    "content": "如何是独乐乐，曰鼓琴；如何是与人乐乐，曰弈棋；如何是与众乐乐，曰马吊。"
  },
  {
    "title": "幽梦影",
    "author": "张潮",
    "content": "不待教而为善为恶者，胎生也；必待教而后为善为恶者，卵生也；偶因一事之感触而突然为善为恶者，湿生也（如周处、戴渊之改过，李怀光反叛之类）；前后判若两截，究非一日之故者，化生也（如唐玄宗、卫武公之类）。"
  },
  {
    "title": "幽梦影",
    "author": "张潮",
    "content": "凡物皆以形用，其以神用者，则镜也、符印也、日晷也、指南针也。"
  },
  {
    "title": "幽梦影",
    "author": "张潮",
    "content": "才子遇才子，每有怜才之心；美人遇美人，必无惜美之意。我愿来世托为绝代佳人，一反其局而后快。"
  },
  {
    "title": "幽梦影",
    "author": "张潮",
    "content": "予尝欲建一无遮大会，一祭历代才子，一祭历代佳人。俟遇有真正高僧，即当为之。"
  },
  {
    "title": "幽梦影",
    "author": "张潮",
    "content": "圣贤者，天地之替身。"
  },
  {
    "title": "幽梦影",
    "author": "张潮",
    "content": "天极不难做，只须生仁人君子有才德者二三十人足矣。君一、相一、冢宰一，及诸路总制、抚军是也。"
  },
  {
    "title": "幽梦影",
    "author": "张潮",
    "content": "掷“升官图”，所重在德，所忌在赃。何一登仕版，辄与之相反耶？"
  },
  {
    "title": "幽梦影",
    "author": "张潮",
    "content": "动物中有三教焉：蛟、龙、麟、凤之属，近于儒者也；猿、狐、鹤、鹿之属，近于仙者也；狮子、牯牛之属，近于释者也。植物中有三教焉：竹、梧、兰、蕙之属，近于儒者也；蟠桃、老桂之属，近于仙者也；莲花、薝卜之属，近于释者也。"
  },
  {
    "title": "幽梦影",
    "author": "张潮",
    "content": "佛氏云：“日月在须弥山腰。”果尔，则日月必是绕山横行而后可。苟有升有降，必为山巅所碍矣。又云：“地上有阿耨达池，其水四出，流入诸印度。”又云：“地轮之下为水轮，水轮之下为风轮，风轮之下为空轮。”余谓此皆喻言人身也。须弥山喻人首，日月喻两目；池水四出喻血脉流通，地轮喻此身，水为便溺，风为泄气。此下则无物也。"
  },
  {
    "title": "幽梦影",
    "author": "张潮",
    "content": "苏东坡和陶诗，尚遗数十首。予尝欲集坡句以补之，苦于韵之弗备而止。如《责子诗》中“不识六与七”、“但觅梨与栗”，“七”字与“栗”字，皆无其韵也。"
  },
  {
    "title": "幽梦影",
    "author": "张潮",
    "content": "予尝偶得句，亦殊可喜。惜无佳对，遂未成诗。其一为“枯叶带虫飞”，其一为“乡月大于城”。姑存之，以俟异日。"
  },
  {
    "title": "幽梦影",
    "author": "张潮",
    "content": "“空山无人，水流花开”二句，极琴心之妙境；“胜固欣然，败亦可喜”二句，极手谈之妙境；“帆随湘转，望衡九面”二句，极泛舟之妙境；“胡然而天，胡然而帝”二句，极美人之妙境。"
  },
  {
    "title": "幽梦影",
    "author": "张潮",
    "content": "镜与水之影，所受者也；日与灯之影，所施者也；月之有影，则在天者为受，而在地者为施也。"
  },
  {
    "title": "幽梦影",
    "author": "张潮",
    "content": "水之为声有四：有瀑布声，有流泉声，有滩声，有沟浍声；风之为声有三：有松涛声，有秋叶声，有波浪声；雨之为声有二：有梧叶、荷叶上声，有承檐溜竹筒中声。"
  },
  {
    "title": "幽梦影",
    "author": "张潮",
    "content": "文人每好鄙薄富人，然于诗文之佳者，又往往以金玉、珠玑、锦绣誉之，则又何也？"
  },
  {
    "title": "幽梦影",
    "author": "张潮",
    "content": "能闲世人之所忙者，方能忙世人之所闲。"
  },
  {
    "title": "幽梦影",
    "author": "张潮",
    "content": "先读经，后读史，则论事不谬于圣贤；既读史，复读经，则观书不徒为章句。"
  },
  {
    "title": "幽梦影",
    "author": "张潮",
    "content": "居城市中，当以画幅当山水，以盆景当苑囿，以书籍当朋友。"
  },
  {
    "title": "幽梦影",
    "author": "张潮",
    "content": "乡居须得良朋始佳，若田夫樵子仅能辨五谷而测晴雨，久且数，未免生厌矣。而友之中又当以能诗为第一，能谈次之，能画次之，能歌又次之，解觞政者又次之。"
  },
  {
    "title": "幽梦影",
    "author": "张潮",
    "content": "玉兰，花中之伯夷也（高而且洁）；葵，花中之伊尹也（倾心向日）；莲，花中之柳下惠也（污泥不染）。鹤，鸟中之伯夷也（仙品）；鸡，鸟中之伊尹也（司晨）；莺，鸟中之柳下惠也（求友）。"
  },
  {
    "title": "幽梦影",
    "author": "张潮",
    "content": "无其罪而虚受恶名者，蠹鱼也（蛀书之虫另是一种，其形如蚕蛹而差小）；有其罪而恒逃清议者，蜘蛛也。"
  },
  {
    "title": "幽梦影",
    "author": "张潮",
    "content": "臭腐化为神奇，酱也，乳也，金汁也；至神奇化为臭腐，则是物皆然。"
  },
  {
    "title": "幽梦影",
    "author": "张潮",
    "content": "黑与白交，黑能污白，白不能掩黑；香与臭混，臭能胜香，香不能敌臭。此君子小人相攻之大势也。"
  },
  {
    "title": "幽梦影",
    "author": "张潮",
    "content": "耻之一字，所以治君子；痛之一字，所以治小人。"
  },
  {
    "title": "幽梦影",
    "author": "张潮",
    "content": "镜不能自照，衡不能自权，剑不能自击。"
  },
  {
    "title": "幽梦影",
    "author": "张潮",
    "content": "古人云：“诗必穷而后工。”盖穷则语多感慨，易于见长耳。若富贵中人，既不可忧贫叹贱，所谈者不过风云月露而已，诗安得佳！苟思所变，计惟有出游一法。即以所见之山川风土、物产人情，或当疮痍兵燹之余，或值旱涝灾棂之后，无一不可寓之诗中。借他人之穷愁，以供我之咏叹，则诗亦不必待穷而后工也。"
  }
]