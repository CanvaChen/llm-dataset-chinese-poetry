[
  {
    "id": "zhuzijiaxun#1",
    "title": "朱子家训",
    "author": "朱柏庐",
    "content": "黎明即起，洒扫庭除，要内外整洁；\n既昏便息，关锁门户，必亲自检点。\n一粥一饭，当思来处不易；\n半丝半缕，恒念物力维艰。\n宜未雨而绸缪，毋临渴而掘井。\n自奉必须俭约，宴客切勿流连。\n器具质而洁，瓦缶胜金玉；\n饮食约而精，园蔬愈珍馐。\n勿营华屋，勿谋良田。\n三姑六婆，实淫盗之媒；\n婢美妾娇，非闺房之福。\n僮仆勿用俊美，妻妾切忌艳装。\n祖宗虽远，祭祀不可不诚；\n子孙虽愚，经书不可不读。\n居身务期质朴，教子要有义方。\n勿贪意外之财，勿饮过量之酒。\n与肩挑贸易，毋占便宜；\n见贫苦亲邻，须加温恤。\n刻薄成家，理无久享；\n伦常乖舛，立见消亡。\n兄弟叔侄，需分多润寡；\n长幼内外，宜法肃辞严。\n听妇言乖骨肉，岂是丈夫？\n重资财薄父母，不成人子。\n嫁女择佳婿，毋索重聘；\n娶媳求淑女，勿计厚奁。\n见富贵而生谄容者最可耻；\n遇贫穷而作骄态者贱莫甚。\n居家戒争讼，讼则终凶；\n处世戒多言，言多必失。\n勿恃势力而凌逼孤寡，毋贪口腹而恣杀生禽。\n乖僻自是，悔误必多；\n颓惰自甘，家道难成。\n狎昵恶少，久必受其累；\n屈志老成，急则可相依。\n轻听发言，安知非人之谮诉，当忍耐三思；\n因事相争，焉知非我之不是，需平心暗想。\n施惠无念，受恩莫忘。\n凡事当留余地，得意不宜再往。\n人有喜庆，不可生嫉妒心；\n人有祸患，不可生喜幸心。\n善欲人见，不是真善；\n恶恐人知，便是大恶。\n见色而起淫心，报在妻女；\n匿怨而用暗箭，祸延子孙。\n家门和顺，虽饔飧不继，亦有余欢；\n国课早完，即囊橐无余，自得至乐。\n读书志在圣贤，非徒科第；\n为官心存君国，岂计身家？\n守分安命，顺时听天。\n为人若此，庶乎近焉。"
  }
]