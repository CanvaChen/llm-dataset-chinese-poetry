[
  {
    "title": "千字文",
    "author": "周兴嗣",
    "content": "天地玄黄，\n宇宙洪荒。\n日月盈昃，\n辰宿列张。\n寒来暑往，\n秋收冬藏。\n闰余成岁，\n律吕调阳。\n云腾致雨，\n露结为霜。\n金生丽水，\n玉出崐冈。\n剑号巨阙，\n珠称夜光。\n果珍李柰，\n菜重芥姜。\n海咸河淡，\n鳞潜羽翔。\n龙师火帝，\n鸟官人皇。\n始制文字，\n乃服衣裳。\n推位让国，\n有虞陶唐。\n吊民伐罪，\n周发殷汤。\n坐朝问道，\n垂拱平章。\n爱育黎首，\n臣伏戎羌。\n遐迩壹体，\n率宾归王。\n鸣凤在树，\n白驹食场。\n化被草木，\n赖及万方。\n盖此身发，\n四大五常。\n恭惟鞠养，\n岂敢毁伤。\n女慕贞絜，\n男效才良。\n知过必改，\n得能莫忘。\n罔谈彼短，\n靡恃己长。\n信使可覆，\n器欲难量。\n墨悲丝染，\n诗赞羔羊。\n景行维贤，\n克念作圣。\n德建名立，\n形端表正。\n空谷传声，\n虚堂习听。\n祸因恶积，\n福缘善庆。\n尺璧非宝，\n寸阴是竞。\n资父事君，\n曰严与敬。\n孝当竭力，\n忠则尽命。\n临深履薄，\n夙兴温凊。\n似兰斯馨，\n如松之盛。\n川流不息，\n渊澄取映。\n容止若思，\n言辞安定。\n笃初诚美，\n慎终宜令。\n荣业所基，\n籍甚无竟。\n学优登仕，\n摄职从政。\n存以甘棠，\n去而益咏。\n乐殊贵贱，\n礼别尊卑。\n上和下睦，\n夫唱妇随。\n外受傅训，\n入奉母仪。\n诸姑伯叔，\n犹子比儿。\n孔怀兄弟，\n同气连枝。\n交友投分，\n切磨箴规。\n仁慈隐恻，\n造次弗离。\n节义廉退，\n颠沛匪亏。\n性静情逸，\n心动神疲。\n守真志满，\n逐物意移。\n坚持雅操，\n好爵自縻。\n都邑华夏，\n东西二京。\n背邙面洛，\n浮渭据泾。\n宫殿盘郁，\n楼观飞惊。\n图写禽兽，\n画彩仙灵。\n丙舍旁启，\n甲帐对楹。\n肆筵设席，\n鼓瑟吹笙。\n升阶纳陛，\n弁转疑星。\n右通广内，\n左达承明。\n既集坟典，\n亦聚群英。\n杜稿钟隶，\n漆书壁经。\n府罗将相，\n路侠槐卿。\n户封八县，\n家给千兵。\n高冠陪辇，\n驱毂振缨。\n世禄侈富，\n车驾肥轻。\n策功茂实，\n勒碑刻铭。\n磻溪伊尹，\n佐时阿衡。\n奄宅曲阜，\n微旦孰营。\n桓公匡合，\n济弱扶倾。\n绮回汉惠，\n说感武丁。\n俊乂密勿，\n多士寔宁。\n晋楚更霸，\n赵魏困横。\n假途灭虢，\n践土会盟。\n何遵约法，\n韩弊烦刑。\n起翦颇牧，\n用军最精。\n宣威沙漠，\n驰誉丹青。\n九州禹迹，\n百郡秦并。\n岳宗恒岱，\n禅主云亭。\n雁门紫塞，\n鸡田赤城。\n昆池碣石，\n巨野洞庭。\n旷远绵邈，\n岩岫杳冥。\n治本于农，\n务兹稼穑。\n俶载南亩，\n我艺黍稷。\n税熟贡新，\n劝赏黜陟。\n孟轲敦素，\n史鱼秉直。\n庶几中庸，\n劳谦谨敕。\n聆音察理，\n鉴貌辨色。\n贻厥嘉猷，\n勉其祗植。\n省躬讥诫，\n宠增抗极。\n殆辱近耻，\n林臯幸即。\n两疏见机，\n解徂谁逼。\n索居闲处，\n沉默寂寥。\n求古寻论，\n散虑逍遥。\n欣奏累遣，\n戚谢欢招。\n渠荷的历，\n园莽抽条。\n枇杷晚翠，\n梧桐早雕。\n陈根委翳，\n落叶飘摇。\n游鹍独运，\n凌摩绛霄。\n耽读玩市，\n寓目囊箱。\n易𬨎攸畏，\n属耳垣墙。\n具膳餐饭，\n适口充肠。\n饱饫烹宰，\n饥厌糟糠。\n亲戚故旧，\n老少异粮。\n妾御绩纺，\n侍巾帷房。\n纨扇圆洁，\n银烛炜煌。\n昼眠夕寐，\n蓝笋象床。\n弦歌酒宴，\n接杯举觞。\n矫手顿足，\n悦豫且康。\n嫡后嗣续，\n祭祀烝尝。\n稽颡再拜，\n悚惧恐惶。\n笺牒简要，\n顾答审详。\n骸垢想浴，\n执热愿凉。\n驴骡犊特，\n骇跃超骧。\n诛斩贼盗，\n捕获叛亡。\n布射僚丸，\n嵇琴阮啸。\n恬笔伦纸，\n钧巧任钓。\n释纷利俗，\n竝皆佳妙。\n毛施淑姿，\n工颦妍笑。\n年矢每催，\n曦晖朗曜。\n璇玑悬斡，\n晦魄环照。\n指薪修祜，\n永绥吉劭。\n矩步引领，\n俯仰廊庙。\n束带矜庄，\n徘徊瞻眺。\n孤陋寡闻，\n愚蒙等诮。\n谓语助者，\n焉哉乎也。"
  }
]