[
  {
    "title": "千字文",
    "author": "周兴嗣",
    "content": "天地玄黄，宇宙洪荒。\n日月盈昃，辰宿列张。\n寒来暑往，秋收冬藏。\n闰余成岁，律吕调阳。\n云腾致雨，露结为霜。\n金生丽水，玉出崐冈。\n剑号巨阙，珠称夜光。\n果珍李柰，菜重芥姜。\n海咸河淡，鳞潜羽翔。\n龙师火帝，鸟官人皇。\n始制文字，乃服衣裳。\n推位让国，有虞陶唐。\n吊民伐罪，周发殷汤。\n坐朝问道，垂拱平章。\n爱育黎首，臣伏戎羌。\n遐迩壹体，率宾归王。\n鸣凤在树，白驹食场。\n化被草木，赖及万方。\n盖此身发，四大五常。\n恭惟鞠养，岂敢毁伤。\n女慕贞絜，男效才良。\n知过必改，得能莫忘。\n罔谈彼短，靡恃己长。\n信使可覆，器欲难量。\n墨悲丝染，诗赞羔羊。\n景行维贤，克念作圣。\n德建名立，形端表正。\n空谷传声，虚堂习听。\n祸因恶积，福缘善庆。\n尺璧非宝，寸阴是竞。\n资父事君，曰严与敬。\n孝当竭力，忠则尽命。\n临深履薄，夙兴温凊。\n似兰斯馨，如松之盛。\n川流不息，渊澄取映。\n容止若思，言辞安定。\n笃初诚美，慎终宜令。\n荣业所基，籍甚无竟。\n学优登仕，摄职从政。\n存以甘棠，去而益咏。\n乐殊贵贱，礼别尊卑。\n上和下睦，夫唱妇随。\n外受傅训，入奉母仪。\n诸姑伯叔，犹子比儿。\n孔怀兄弟，同气连枝。\n交友投分，切磨箴规。\n仁慈隐恻，造次弗离。\n节义廉退，颠沛匪亏。\n性静情逸，心动神疲。\n守真志满，逐物意移。\n坚持雅操，好爵自縻。\n都邑华夏，东西二京。\n背邙面洛，浮渭据泾。\n宫殿盘郁，楼观飞惊。\n图写禽兽，画彩仙灵。\n丙舍旁启，甲帐对楹。\n肆筵设席，鼓瑟吹笙。\n升阶纳陛，弁转疑星。\n右通广内，左达承明。\n既集坟典，亦聚群英。\n杜稿钟隶，漆书壁经。\n府罗将相，路侠槐卿。\n户封八县，家给千兵。\n高冠陪辇，驱毂振缨。\n世禄侈富，车驾肥轻。\n策功茂实，勒碑刻铭。\n磻溪伊尹，佐时阿衡。\n奄宅曲阜，微旦孰营。\n桓公匡合，济弱扶倾。\n绮回汉惠，说感武丁。\n俊乂密勿，多士寔宁。\n晋楚更霸，赵魏困横。\n假途灭虢，践土会盟。\n何遵约法，韩弊烦刑。\n起翦颇牧，用军最精。\n宣威沙漠，驰誉丹青。\n九州禹迹，百郡秦并。\n岳宗恒岱，禅主云亭。\n雁门紫塞，鸡田赤城。\n昆池碣石，巨野洞庭。\n旷远绵邈，岩岫杳冥。\n治本于农，务兹稼穑。\n俶载南亩，我艺黍稷。\n税熟贡新，劝赏黜陟。\n孟轲敦素，史鱼秉直。\n庶几中庸，劳谦谨敕。\n聆音察理，鉴貌辨色。\n贻厥嘉猷，勉其祗植。\n省躬讥诫，宠增抗极。\n殆辱近耻，林臯幸即。\n两疏见机，解徂谁逼。\n索居闲处，沉默寂寥。\n求古寻论，散虑逍遥。\n欣奏累遣，戚谢欢招。\n渠荷的历，园莽抽条。\n枇杷晚翠，梧桐早雕。\n陈根委翳，落叶飘摇。\n游鹍独运，凌摩绛霄。\n耽读玩市，寓目囊箱。\n易輶攸畏，属耳垣墙。\n具膳餐饭，适口充肠。\n饱饫烹宰，饥厌糟糠。\n亲戚故旧，老少异粮。\n妾御绩纺，侍巾帷房。\n纨扇圆洁，银烛炜煌。\n昼眠夕寐，蓝笋象床。\n弦歌酒宴，接杯举觞。\n矫手顿足，悦豫且康。\n嫡后嗣续，祭祀烝尝。\n稽颡再拜，悚惧恐惶。\n笺牒简要，顾答审详。\n骸垢想浴，执热愿凉。\n驴骡犊特，骇跃超骧。\n诛斩贼盗，捕获叛亡。\n布射僚丸，嵇琴阮啸。\n恬笔伦纸，钧巧任钓。\n释纷利俗，竝皆佳妙。\n毛施淑姿，工颦妍笑。\n年矢每催，曦晖朗曜。\n璇玑悬斡，晦魄环照。\n指薪修祜，永绥吉劭。\n矩步引领，俯仰廊庙。\n束带矜庄，徘徊瞻眺。\n孤陋寡闻，愚蒙等诮。\n谓语助者，焉哉乎也。"
  }
]