[
  {
    "id": "dizigui#1",
    "title": "弟子规·总叙",
    "author": "李毓秀",
    "content": "弟子规，圣人训。首孝悌，次谨信。\n泛爱众，而亲仁。有余力，则学文。"
  },
  {
    "id": "dizigui#2",
    "title": "弟子规·入则孝",
    "author": "李毓秀",
    "content": "父母呼，应勿缓，父母命，行勿懒，\n父母教，须敬听，父母责，须顺承。\n冬则温，夏则凊，晨则省，昏则定。\n出必告，反必面，居有常，业无变。\n事虽小，勿擅为，苟擅为，子道亏。\n物虽小，勿私藏，苟私藏，亲心伤。\n亲所好，力为具，亲所恶，谨为去。\n身有伤，贻亲忧，德有伤，贻亲羞。\n亲爱我，孝何难，亲憎我，孝方贤。\n亲有过，谏使更，怡吾色，柔吾声。\n谏不入，悦复谏，号泣随，挞无怨。\n亲有疾，药先尝，昼夜侍，不离床。\n丧三年，常悲咽，居处变，酒肉绝。\n丧尽礼，祭尽诚，事死者，如事生。"
  },
  {
    "id": "dizigui#3",
    "title": "弟子规·出则悌",
    "author": "李毓秀",
    "content": "兄道友，弟道恭，兄弟睦，孝在中。\n财物轻，怨何生，言语忍，忿自泯。\n或饮食，或坐走，长者先，幼者后。\n长呼人，即代叫，人不在，己即到。\n称尊长，勿呼名，对尊长，勿见能。\n路遇长，疾趋揖，长无言，退恭立。\n骑下马，乘下车，过犹待，百步余。\n长者立，幼勿坐，长者坐，命乃坐。\n尊长前，声要低，低不闻，却非宜。\n进必趋，退必迟，问起对，视勿移。\n事诸父，如事父，事诸兄，如事兄。"
  },
  {
    "id": "dizigui#4",
    "title": "弟子规·谨",
    "author": "李毓秀",
    "content": "朝起早，夜眠迟，老易至，惜此时。\n晨必盥，兼漱口，便溺回，辄净手。\n冠必正，纽必结，袜与履，俱紧切。\n置冠服，有定位，勿乱顿，致污秽。\n衣贵洁，不贵华，上循分，下称家。\n对饮食，勿拣择，食适可，勿过则。\n年方少，勿饮酒，饮酒醉，最为丑。\n步从容，立端正，揖深圆，拜恭敬。\n勿践阈，勿跛倚，勿箕踞，勿摇髀。\n缓揭帘，勿有声，宽转弯，勿触棱。\n执虚器，如执盈，入虚室，如有人。\n事勿忙，忙多错，勿畏难，勿轻略。\n斗闹场，绝勿近，邪僻事，绝勿问。\n将入门，问孰存，将上堂，声必扬。\n人问谁，对以名，吾与我，不分明。\n用人物，须明求，倘不问，即为偷。\n借人物，及时还，后有急，借不难。"
  },
  {
    "id": "dizigui#5",
    "title": "弟子规·信",
    "author": "李毓秀",
    "content": "凡出言，信为先，诈与妄，奚可焉？\n话说多，不如少，惟其是，勿佞巧。\n奸巧语，秽污词，市井气，切戒之。\n见未真，勿轻言，知未的，勿轻传。\n事非宜，勿轻诺，苟轻诺，进退错。\n凡道字，重且舒，勿急疾，勿模糊。\n彼说长，此说短，不关己，莫闲管。\n见人善，即思齐，纵去远，以渐跻。\n见人恶，即内省，有则改，无加警。\n唯德学，唯才艺，不如人，当自砺。\n若衣服，若饮食，不如人，勿生戚。\n闻过怒，闻誉乐，损友来，益友却。\n闻誉恐，闻过欣，直谅士，渐相亲。\n无心非，名为错，有心非，名为恶。\n过能改，归于无，倘掩饰，增一辜。"
  },
  {
    "id": "dizigui#6",
    "title": "弟子规·泛爱众",
    "author": "李毓秀",
    "content": "凡是人，皆须爱，天同覆，地同载。\n行高者，名自高，人所重，非貌高。\n才大者，望自大，人所服，非言大。\n己有能，勿自私，人所能，勿轻訾。\n勿谄富，勿骄贫，勿厌故，勿喜新。\n人不闲，勿事搅，人不安，勿话扰。\n人有短，切莫揭，人有私，切莫说。\n道人善，即是善，人知之，愈思勉。\n扬人恶，即是恶，疾之甚，祸且作。\n善相劝，德皆建，过不规，道两亏。\n凡取与，贵分晓，与宜多，取宜少。\n将加人，先问己，己不欲，即速已。\n恩欲报，怨欲忘，报怨短，报恩长。\n待婢仆，身贵端，虽贵端，慈而宽。\n势服人，心不然，理服人，方无言。"
  },
  {
    "id": "dizigui#7",
    "title": "弟子规·亲仁",
    "author": "李毓秀",
    "content": "同是人，类不齐，流俗众，仁者希。\n果仁者，人多畏，言不讳，色不媚。\n能亲仁，无限好，德日进，过日少。\n不亲仁，无限害，小人进，百事坏。"
  },
  {
    "id": "dizigui#8",
    "title": "弟子规·余力学文",
    "author": "李毓秀",
    "content": "不力行，但学文，长浮华，成何人。\n但力行，不学文，任己见，昧理真。\n读书法，有三到，心眼口，信皆要。\n方读此，勿慕彼，此未终，彼勿起。\n宽为限，紧用功，工夫到，滞塞通。\n心有疑，随劄记，就人问，求确义。\n房室清，墙壁净，几案洁，笔砚正。\n墨磨偏，心不端，字不敬，心先病。\n列典籍，有定处，读看毕，还原处。\n虽有急，卷束齐，有缺坏，就补之。\n非圣书，屏勿视，蔽聪明，坏心志。\n勿自暴，勿自弃，圣与贤，可驯致。"
  }
]