[
  {
    "id": "sanzijing-traditional#1",
    "title": "三字经",
    "author": "王应麟",
    "content": "人之初，性本善，性相近，习相远。\n茍不教，性乃迁，教之道，贵以专。\n昔孟母，择邻处，子不学，断机杼。\n窦燕山，有义方，教五子，名俱扬。\n养不教，父之过，教不严，师之惰。\n子不学，非所宜，幼不学，老何为？\n玉不琢，不成器，人不学，不知义。\n为人子，方少时，亲师友，习礼仪。\n香九龄，能温席，孝于亲，所当执。\n融四岁，能让梨，弟于长，宜先知。\n首孝弟，次见闻，知某数，识某文。\n一而十，十而百，百而千，千而万。\n三才者，天地人，三光者，日月星。\n三纲者，君臣义，父子亲，夫妇顺。\n曰春夏，曰秋冬，此四时，运不穷。\n曰南北，曰西东，此四方，应乎中。\n曰水火，木金土，此五行，本乎数。\n曰仁义，礼智信，此五常，不容紊。\n稻粱菽，麦黍稷，此六谷，人所食。\n马牛羊，鸡犬豕，此六畜，人所饲。\n曰喜怒，曰哀惧，爱恶欲，七情具。\n匏土革，木石金，丝与竹，乃八音。\n高曾祖，父而身，身而子，子而孙。\n自子孙，至玄曾，乃九族，人之伦。\n父子恩，夫妇从，兄则友，弟则恭。\n长幼序，友与朋，君则敬，臣则忠。\n此十义，人所同。\n凡训蒙，须讲究，祥训诂，明句读。\n为学者，必有初，小学终，至四书。\n论语者，二十篇，群弟子，记善言。\n孟子者，七篇止，讲道德，说仁义。\n作中庸，子思笔，中不偏，庸不易。\n作大学，乃曾子，自修齐，至平治。\n孝经通，四书熟，如六经，始可读。\n诗书易，礼春秋，号六经，当讲求。\n有连山，有归藏，有周易，三易祥。\n有典谟，有训诰，有誓命，书之奥。\n我周公，作周礼，著六官，存治体。\n大小戴，注礼记，述圣言，礼乐备。\n曰国风，曰雅颂，号四诗，当讽咏。\n诗既亡，春秋作，寓褒贬，别善恶。\n三传者，有公羊，有左氏，有谷梁。\n经既明，方读子，撮其要，记其事。\n五子者，有荀扬，文中子，及老庄。\n经子通，读诸史，考世系，知终始。\n自羲农，至黄帝，号三皇，居上世。\n唐有虞，号二帝，相揖逊，称盛世。\n夏有禹，商有汤，周文武，称三王。\n夏传子，家天下，四百载，迁夏社。\n汤伐夏，国号商，六百载，至纣亡。\n周武王，始诛纣，八百载，最长久。\n周撤东，王纲坠，逞干戈，尚游说。\n始春秋，终战国，五霸强，七雄出。\n嬴秦氏，始兼并，传二世，楚汉争。\n高祖兴，汉业建，至孝平，王莽篡。\n光武兴，为东汉，四百年，终于献。\n魏蜀吴，争汉鼎，号三国，迄两晋。\n宋齐继，梁陈承，为南朝，都金陵。\n北元魏，分东西，宇文周，与高齐。\n迨至隋，一土宇，不再传，失统绪。\n唐高祖，起义师，除隋乱，创国基。\n二十传，三百载，梁灭之，国乃改。\n梁唐晋，及汉周，称五代，皆有由。\n炎宋兴，受周禅，十八传，南北混。\n辽与金，皆称帝，元灭金，绝宋世。\n莅中国，兼戎狄，九十年，国祚废。\n太祖兴，国大明，号洪武，都金陵。\n迨成祖，迁燕京，十七世，至崇祯。\n权阉肆，寇如林，至李闯，神器焚。\n清太祖，膺景命，靖四方，克大定。\n廿一史，全在兹，载治乱，知兴衰。\n读史者，考实录，通古今，若亲目。\n口而诵，心而惟，朝于斯，夕于斯。\n昔仲尼，师项橐，古圣贤，尚勤学。\n赵中令，读鲁论，彼既仕，学且勤。\n披蒲编，削竹简，彼无书，且知勉。\n头悬梁，锥刺股，彼不教，自勤苦。\n如囊萤，如映雪，家虽贫，学不辍。\n如负薪，如挂角，身虽劳，犹苦卓。\n苏老泉，二十七，始发奋，读书籍。\n彼既老，犹悔迟，尔小生，宜早思。\n若梁灏，八十二，对大廷，魁多士。\n彼既成，众称异，尔小生，宜立志。\n莹八岁，能咏诗，泌七岁，能赋碁。\n彼颖悟，人称奇，尔幼学，当效之。\n蔡文姬，能辨琴，谢道韫，能咏吟。\n彼女子，且聪敏，尔男子，当自警。\n唐刘晏，方七岁，举神童，作正字。\n彼虽幼，身已仕，尔幼学，勉而致。\n有为者，亦若是。\n犬守夜，鸡司晨，茍不学，曷为人？\n蚕吐丝，蜂酿蜜，人不学，不如物。\n幼而学，壮而行，上致君，下泽民。\n扬名声，显父母，光于前，裕于后。\n人遗子，金满籯，我教子，惟一经。\n勤有功，戏无益，戒之哉，宜勉力。"
  }
]