[
  {
    "id": "zengguangxianwen#1",
    "title": "增广贤文 上集",
    "author": "",
    "content": "昔时贤文，诲汝谆谆。\n集韵增广，多见多闻。\n观今宜鉴古，无古不成今。\n知己知彼，将心比心。\n酒逢知己饮，诗向会人吟。\n相识满天下，知心能几人？\n相逢好似初相识，到老终无怨恨心。\n近水知鱼性，近山识鸟音。\n易涨易退山溪水，易反易覆小人心。\n运去金成铁，时来铁似金。\n读书须用意，一字值千金。\n逢人且说三分话，未可全抛一片心。\n有意栽花花不发，无心插柳柳成荫。\n画虎画皮难画骨，知人知面不知心。\n钱财如粪土，仁义值千金。\n流水下滩非有意，白云出岫本无心。\n当时若不登高望，谁信东流海洋深？\n路遥知马力，日久见人心。\n两人一般心，无钱堪买金；\n一人一般心，有钱难买针。\n相见易得好，久住难为人。\n马行无力皆因瘦，人不风流只为贫。\n饶人不是痴汉，痴汉不会饶人。\n是亲不是亲，非亲却是亲。\n美不美，乡中水；亲不亲，故乡人。\n莺花犹怕春光老，岂可教人枉度春？\n相逢不饮空归去，洞口桃花也笑人。\n红粉佳人休使老，风流浪子莫教贫。\n在家不会迎宾客，出门方知少主人。\n黄芩无假，阿魏无真。\n客来主不顾，自是无良宾。\n良宾方不顾，应恐是痴人。\n贫居闹市无人问，富在深山有远亲。\n谁人背后无人说，哪个人前不说人？\n有钱道真语，无钱语不真。\n不信但看筵中酒，杯杯先劝有钱人。\n闹里挣钱，静处安身。\n来如风雨，去似微尘。\n长江后浪推前浪，世上新人赶旧人。\n近水楼台先得月，向阳花木早逢春。\n古人不见今时月，今月曾经照古人。\n先到为君，后到为臣。\n莫道君行早，更有早行人。\n莫信直中直，须防仁不仁。\n山中有直树，世上无直人。\n自恨枝无叶，莫怨太阳偏。\n一切都是命，半点不由人。\n一年之计在于春，一日之计在于寅。\n一家之计在于和，一生之计在于勤。\n责人之心责己，恕己之心恕人。\n守口如瓶，防意如城。\n宁可人负我，切莫我负人。\n再三须慎意，第一莫欺心。\n虎身犹可近，人毒不堪亲。\n来说是非者，便是是非人。\n远水难救近火，远亲不如近邻。\n有酒有肉多兄弟，急难何曾见一人？\n人情似纸张张薄，世事如棋局局新。\n山中也有千年树，世上难逢百岁人。\n力微休负重，言轻莫劝人。\n无钱休入众，遭难莫寻亲。\n平生不做皱眉事，世上应无切齿人。\n士者国之宝，儒为席上珍。\n若要断酒法，醒眼看醉人。\n求人须求大丈夫，济人须济急时无。\n渴时一滴如甘露，醉后添杯不如无。\n久住令人贱，频来亲也疏。\n酒中不语真君子，财上分明大丈夫。\n出家如初，成佛有余。\n积金千两，不如明解经书。\n养子不教如养驴，养女不教如养猪。\n有田不耕仓廪虚，有书不读子孙愚。\n仓廪虚兮岁月乏，子孙愚兮礼仪疏。\n听君一席话，胜读十年书。\n人不通今古，马牛如襟裾。\n茫茫四海人无数，哪个男儿是丈夫？\n白酒酿成缘好客，黄金散尽为收书。\n救人一命，胜造七级浮屠。\n城门失火，殃及池鱼。\n庭前生瑞草，好事不如无。\n欲求生富贵，须下死工夫。\n百年成之不足，一旦坏之有余。\n人心似铁，官法如炉。\n善化不足，恶化有余。\n水至清则无鱼，人太急则无智。\n知者减半，愚者全无。\n在家由父，出嫁从夫。\n痴人畏妇，贤女敬夫。\n是非终日有，不听自然无。\n竹篱茅舍风光好，道院僧房终不如。\n宁可正而不足，不可邪而有余。\n宁可信其有，不可信其无。\n命里有时终须有，命里无时莫强求。\n道院迎仙客，书堂隐相儒。\n庭栽栖凤竹，池养化龙鱼。\n结交须胜己，似我不如无。\n但看三五日，相见不如初。\n人情似水分高下，世事如云任卷舒。\n会说说都是，不会说无理。\n磨刀恨不利，刀利伤人指；\n求财恨不多，财多害自己。\n知足常足，终身不辱；\n知止常止，终身不耻。\n有福伤财，无福伤己。\n差之毫厘，失之千里。\n若登高必自卑，若涉远必自迩。\n三思而行，再思可矣。\n动口不如亲为，求人不如求己。\n小时是兄弟，长大各乡里。\n嫉财莫嫉食，怨生莫怨死。\n人见白头嗔，我见白头喜。\n多少少年郎，不到白头死。\n墙有缝，壁有耳。\n好事不出门，坏事传千里。\n若要人不知，除非己莫为。\n为人不做亏心事，半夜敲门心不惊。\n贼是小人，智过君子。\n君子固穷，小人穷斯滥矣。\n富贵多忧，贫穷自在。\n不以我为德，反以我为仇。\n宁可直中取，不可曲中求。\n人无远虑，必有近忧。\n知我者谓我心忧，不知我者谓我何求？\n晴天不肯去，直待雨淋头。\n成事莫说，覆水难收。\n是非只为多开口，烦恼皆因强出头。\n忍得一时之气，免得百日之忧。\n近来学得乌龟法，得缩头时且缩头。\n惧法朝朝乐，欺公日日忧。\n人生一世，草长一春。\n黑发不知勤学早，转眼便是白头翁。\n月过十五光明少，人到中年万事休。\n儿孙自有儿孙福，莫为儿孙做马牛。\n人生不满百，常怀千岁忧。\n今朝有酒今朝醉，明日愁来明日忧。\n路逢险处须回避，事到临头不自由。\n人贫不语，水平不流。\n一家养女百家求，一马不行百马忧。\n有花方酌酒，无月不登楼。\n三杯通大道，一醉解千愁。\n深山毕竟藏猛虎，大海终须纳细流。\n惜花须检点，爱月不梳头。\n大抵选她肌骨好，不搽红粉也风流。\n受恩深处宜先退，得意浓时便可休。\n莫待是非来入耳，从前恩爱反为仇。\n留得五湖明月在，不愁无处下金钩。\n休别有鱼处，莫恋浅滩头。\n去时终须去，再三留不住。\n忍一句，息一怒，饶一着，退一步。\n三十不豪，四十不富，五十将来寻死路。\n生不认魂，死不认尸。\n一寸光阴一寸金，寸金难买寸光阴。\n父母恩深终有别，夫妻义重也分离。\n人生似鸟同林宿，大难来时各自飞。\n人善被人欺，马善被人骑。\n人无横财不富，马无夜草不肥。\n人恶人怕天不怕，人善人欺天不欺。\n善恶到头终有报，只盼来早与来迟。\n黄河尚有澄清日，岂能人无得运时？\n得宠思辱，居安思危。\n念念有如临敌日，心心常似过桥时。\n英雄行险道，富贵似花枝。\n人情莫道春光好，只怕秋来有冷时。\n送君千里，终有一别。\n但将冷眼观螃蟹，看你横行到几时。\n见事莫说，问事不知。\n闲事莫管，无事早归。\n假缎染就真红色，也被旁人说是非。\n善事可做，恶事莫为。\n许人一物，千金不移。\n龙生龙子，虎生虎儿。\n龙游浅水遭虾戏，虎落平原被犬欺。\n一举首登龙虎榜，十年身到凤凰池。\n十年寒窗无人问，一举成名天下知。\n酒债寻常处处有，人生七十古来稀！\n养儿防老，积谷防饥。\n鸡豚狗彘之畜，无失其时，数口之家，可以无饥矣。\n当家才知盐米贵，养子方知父母恩。\n常将有日思无日，莫把无时当有时。\n树欲静而风不止，子欲养而亲不待。\n时来风送滕王阁，运去雷轰荐福碑。\n入门休问荣枯事，且看容颜便得知。\n官清司吏瘦，神灵庙祝肥。\n息却雷霆之怒，罢却虎豹之威。\n饶人算之本，输人算之机。\n好言难得，恶语易施。\n一言既出，驷马难追。\n道吾好者是吾贼，道吾恶者是吾师。\n路逢侠客须呈剑，不是才人莫献诗。\n三人行必有我师焉。\n择其善者而从之，其不善者而改之。\n欲昌和顺须为善，要振家声在读书。\n少壮不努力，老大徒伤悲。\n人有善愿，天必佑之。\n莫饮卯时酒，昏昏醉到酉。\n莫骂酉时妻，一夜受孤凄。\n种麻得麻，种豆得豆。\n天眼恢恢，疏而不漏。\n见官莫向前，作客莫在后。\n宁添一斗，莫添一口。\n螳螂捕蝉，岂知黄雀在后？\n不求金玉重重贵，但愿儿孙个个贤。\n一日夫妻，百世姻缘。\n百世修来同船渡，千世修来共枕眠。\n杀人一万，自损三千。\n伤人一语，利如刀割。\n枯木逢春犹再发，人无两度再少年。\n未晚先投宿，鸡鸣早看天。\n将相顶头堪走马，公侯肚内好撑船。\n富人思来年，穷人想眼前。\n世上若要人情好，赊去物品莫取钱。\n生死有命，富贵在天。\n击石原有火，不击乃无烟。\n人学始知道，不学亦徒然。\n莫笑他人老，终须还到老。\n和得邻里好，犹如拾片宝。\n但能守本分，终身无烦恼。\n大家做事寻常，小家做事慌张。\n大家礼义教子弟，小家凶恶训儿郎。\n君子爱财，取之有道。\n贞妇爱色，纳之以礼。\n善有善报，恶有恶报。\n不是不报，时候未到。\n万恶淫为首，百行孝当先。\n人而无信，不知其可也。\n一人道虚，千人传实。\n凡事要好，须问三老。\n若争小利，便失大道。\n家中不和邻里欺，邻里不和说是非。\n年年防饥，夜夜防盗。\n学者是好，不学不好。\n学者如禾如稻，不学如草如蒿。\n遇饮酒时须防醉，得高歌处且高歌。\n因风吹火，用力不多。\n不因渔夫引，怎能见波涛？\n无求到处人情好，不饮任他酒价高。\n知事少时烦恼少，识人多处是非多。\n进山不怕伤人虎，只怕人情两面刀。\n强中更有强中手，恶人须用恶人磨。\n会使不在家富豪，风流不用衣着佳。\n光阴似箭，日月如梭。\n天时不如地利，地利不如人和。\n黄金未为贵，安乐值钱多。\n为善最乐，作恶难逃。\n羊有跪乳之恩，鸦有反哺之情。\n孝顺还生孝顺子，忤逆还生忤逆儿。\n不信但看檐前水，点点滴滴旧窝池。\n隐恶扬善，执其两端。\n妻贤夫祸少，子孝父心宽。\n已覆之水，收之实难。\n人生知足时常足，人老偷闲且是闲。\n处处绿杨堪系马，家家有路通长安。\n既坠釜甑，反顾何益。\n见者易，学者难。\n厌静还思喧，嫌喧又忆山。\n自从心定后，无处不安然。\n莫将容易得，便作等闲看。\n用心计较般般错，退后思量事事宽。\n道路各别，养家一般。\n由俭入奢易，从奢入俭难。\n知音说与知音听，不是知音莫与谈。\n点石化为金，人心犹未足。\n信了赌，卖了屋。\n他人观花，不涉你目。\n他人碌碌，不涉你足。\n谁人不爱子孙贤，谁人不爱千锺粟。\n奈五行，不是这般题目。\n莫把真心空计较，儿孙自有儿孙福。\n书到用时方恨少，事非经过不知难。\n天下无不是的父母，世上最难得者兄弟。\n与人不和，劝人养鹅；与人不睦，劝人架屋。\n但行好事，莫问前程。不交僧道，便是好人。\n河狭水激，人急计生。\n明知山有虎，莫向虎山行。\n路不铲不平，事不为不成。\n无钱方断酒，临老始读经。\n点塔七层，不如暗处一灯。\n堂上二老是活佛，何用灵山朝世尊。\n万事劝人休瞒昧，举头三尺有神明。\n但存方寸土，留与子孙耕。\n灭却心头火，剔起佛前灯。\n惺惺多不足，蒙蒙作公卿。\n众星朗朗，不如孤月独明。\n兄弟相害，不如友生。\n合理可作，小利不争。\n牡丹花好空入目，枣花虽小结实多。\n欺老莫欺小，欺人心不明。\n勤奋耕锄收地利，他时饱暖谢苍天。\n得忍且忍，得耐且耐，不忍不耐，小事成灾。\n相论逞英豪，家计渐渐退。\n贤妇令夫贵，恶妇令夫败。\n一人有庆，兆民咸赖。\n人老心未老，人穷志莫穷。\n人无千日好，花无百日红。\n黄蜂一口针，橘子两边分。\n世间痛恨事，最毒淫妇心。\n杀人可恕，情理不容。\n乍富不知新受用，乍贫难改旧家风。\n座上客常满，杯中酒不空。\n屋漏更遭连夜雨，行船又遇打头风。\n笋因落箨方成竹，鱼为奔波始化龙。\n记得少年骑竹马，转眼又是白头翁。\n礼义生于富足，盗贼出于赌博。\n天上众星皆拱北，世间无水不朝东。\n士为知己者死，女为悦己者容。\n色即是空，空即是色。\n君子安贫，达人知命。\n良药苦口利于病，忠言逆耳利于行。\n顺天者昌，逆天者亡。\n有缘千里来相会，无缘对面不相逢。\n有福者昌，无福者亡。\n人为财死，鸟为食亡。\n夫妻相和好，琴瑟与笙簧。\n红粉易妆娇态女，无钱难作好儿郎。\n有子之人贫不久，无儿无女富不长。\n善必寿老，恶必早亡。\n爽口食多偏作病，快心事过恐遭殃。\n富贵定要依本分，贫穷不必再思量。\n画水无风空作浪，绣花虽好不闻香。\n贪他一斗米，失却半年粮。\n争他一脚豚，反失一肘羊。\n龙归晚洞云犹湿，麝过春山草木香。\n平生只会说人短，何不回头把己量？\n见善如不及，见恶如探汤。\n人穷志短，马瘦毛长。\n自家心里急，他人未知忙。\n贫无达士将金赠，病有高人说药方。\n触来莫与竞，事过心清凉。\n秋来满山多秀色，春来无处不花香。\n凡人不可貌相，海水不可斗量。\n清清之水为土所防，济济之士为酒所伤。\n蒿草之下或有兰香，茅茨之屋或有侯王。\n无限朱门生饿殍，几多白屋出公卿。\n酒里乾坤大，壶中日月长。\n拂石坐来春衫冷，踏花归去马蹄香。\n万事前身定，浮生空自忙。\n叫月子规喉舌冷，宿花蝴蝶梦魂香。\n一言不中，千言不用。\n一人传虚，百人传实。\n万金良药，不如无疾。\n千里送鹅毛，礼轻情义重。\n世事如明镜，前程暗似漆。\n君子怀刑，小人怀惠。\n架上碗儿轮流转，媳妇自有做婆时。\n人生一世，如驹过隙。\n良田万顷，日食一升。\n大厦千间，夜眠八尺。\n千经万典，孝义为先。\n天上人间，方便第一。\n一字入公门，九牛拔不出。\n八字衙门向南开，有理无钱莫进来。\n欲求天下事，须用世间财。\n富从升合起，贫因不算来。\n近河不得枉使水，近山不得枉烧柴。\n家无读书子，官从何处来？\n慈不掌兵，义不掌财。\n一夫当关，万夫莫开。\n万事不由人计较，一生都是命安排。\n白云本是无心物，却被清风引出来。\n慢行急行，逆取顺取。\n命中只有如许财，丝毫不可有闪失。\n人间私语，天闻若雷。\n暗室亏心，神目如电。\n一毫之恶，劝人莫作。一毫之善，与人方便。\n亏人是祸，饶人是福，天眼恢恢，报应甚速。\n圣贤言语，神钦鬼服。\n人各有心，心各有见。\n口说不如身逢，耳闻不如目见。\n见人富贵生欢喜，莫把心头似火烧。\n养兵千日，用在一时。\n国清才子贵，家富小儿娇。\n利刀割体疮犹使，恶语伤人恨不消。\n公道世间唯白发，贵人头上不曾饶。\n有才堪出众，无衣懒出门。\n为官须作相，及第必争先。\n苗从地发，树由枝分。\n宅里燃火，烟气成云。\n以直报怨，知恩报恩。\n红颜今日虽欺我，白发他时不放君。\n借问酒家何处有，牧童遥指杏花村。\n父子和而家不退，兄弟和而家不分。\n一片云间不相识，三千里外却逢君。\n官有公法，民有私约。\n平时不烧香，临时抱佛脚。\n幸生太平无事日，恐防年老不多时。\n国乱思良将，家贫思良妻。\n池塘积水须防旱，田地深耕足养家。\n根深不怕风摇动，树正何愁月影斜。\n争得猫儿，失却牛脚。\n愚者千虑，必有一得，智者千虑，必有一失。\n始吾于人也，听其言而信其行。\n今吾于人也，听其言而观其行。\n哪个梳头无乱发，情人眼里出西施。\n珠沉渊而川媚，玉韫石而山辉。\n夕阳无限好，只恐不多时。\n久旱逢甘霖，他乡遇故知；洞房花烛夜，金榜题名时。\n惜花春起早，爱月夜眠迟。\n掬水月在手，弄花香满衣。\n桃红李白蔷薇紫，问着东君总不知。\n教子教孙须教义，栽桑栽柘少栽花。\n休念故乡生处好，受恩深处便为家。\n学在一人之下，用在万人之上。\n一日为师，终生为父。\n忘恩负义，禽兽之徒。\n劝君莫将油炒菜，留与儿孙夜读书。\n书中自有千锺粟，书中自有颜如玉。\n莫怨天来莫怨人，五行八字命生成。\n莫怨自己穷，穷要穷得干净；莫羡他人富，富要富得清高。\n别人骑马我骑驴，仔细思量我不如，\n待我回头看，还有挑脚汉。\n路上有饥人，家中有剩饭。\n积德与儿孙，要广行方便。\n作善鬼神钦，作恶遭天遣。\n积钱积谷不如积德，买田买地不如买书。\n一日春工十日粮，十日春工半年粮。\n疏懒人没吃，勤俭粮满仓。\n人亲财不亲，财利要分清。\n十分伶俐使七分，常留三分与儿孙，\n若要十分都使尽，远在儿孙近在身。\n君子乐得做君子，小人枉自做小人。\n好学者则庶民之子为公卿，不好学者则公卿之子为庶民。\n惜钱莫教子，护短莫从师。\n记得旧文章，便是新举子。\n人在家中坐，祸从天上落。\n但求心无愧，不怕有后灾。\n只有和气去迎人，哪有相打得太平。\n忠厚自有忠厚报，豪强一定受官刑。\n人到公门正好修，留些阴德在后头。\n为人何必争高下，一旦无命万事休。\n山高不算高，人心比天高。\n白水变酒卖，还嫌猪无糟。\n贫寒休要怨，宝贵不须骄。\n善恶随人作，祸福自己招。\n奉劝君子，各宜守己。\n只此呈示，万无一失。"
  },
  {
    "id": "zengguangxianwen#2",
    "title": "增广贤文 下集",
    "author": "",
    "content": "前人俗语，言浅理深。\n补遗增广，集成书文。\n世上无难事，只怕不专心。\n成人不自在，自在不成人；\n金凭火炼方知色，与人交财便知心。\n乞丐无粮，懒惰而成。\n勤俭为无价之宝，节粮乃众妙之门。\n省事俭用，免得求人。\n量大祸不在，机深祸亦深。\n善为至宝深深用，心作良田世世耕。\n群居防口，独坐防心。\n体无病为富贵，身平安莫怨贫。\n败家子弟挥金如土，贫家子弟积土成金。\n富贵非关天地，祸福不是鬼神。\n安分贫一时，本分终不贫。\n不拜父母拜干亲，弟兄不和结外人。\n人过留名，雁过留声。\n择子莫择父，择亲莫择邻。\n爱妻之心是主，爱子之心是亲。\n事从根起，藕叶连心。\n祸与福同门，利与害同城。\n清酒红人脸，财帛动人心！\n宁可荤口念佛，不可素口骂人。\n有钱能说话，无钱话不灵。\n岂能尽如人意？但求不愧吾心。\n不说自己井绳短，反说他人箍井深。\n恩爱多生病，无钱便觉贫。\n只学斟酒意，莫学下棋心。\n孝莫假意，转眼便为人父母。\n善休望报，回头只看汝儿孙！\n口开神气散，舌出是非生！\n弹琴费指甲，说话费精神。\n千贯买田，万贯结邻。\n人言未必犹尽，听话只听三分。\n隔壁岂无耳，窗外岂无人？\n财可养生须注意，事不关己不劳心。\n酒不护贤，色不护病；\n财不护亲，气不护命！\n一日不可无常业，安闲便易起邪心！\n炎凉世态，富贵更甚于贫贱；\n嫉妒人心，骨肉更甚于外人！\n瓜熟蒂落，水到渠成。\n人情送匹马，买卖不饶针！\n过头饭好吃，过头话难听！\n事多累了自己，田多养了众人。\n怕事忍事不生事自然无事；\n平心静心不欺心何等放心！\n天子至尊不过于理，在理良心天下通行。\n好话不在多说，有理不在高声！\n一朝权在手，便把令来行。\n甘草味甜人可食，巧言妄语不可听。\n当场不论，过后枉然。\n贫莫与富斗，富莫与官争！\n官清难逃猾吏手，衙门少有念佛人！\n家有千口，主事一人。\n父子竭力山成玉，弟兄同心土变金。\n当事者迷，旁观者清。\n怪人不知理，知理不怪人。\n未富先富终不富，未贫先贫终不贫。\n少当少取，少输当赢！\n饱暖思淫欲，饥寒起盗心！\n蚊虫遭扇打，只因嘴伤人！\n欲多伤神，财多累心！\n布衣得暖真为福，千金平安即是春。\n家贫出孝子，国乱显忠臣！\n宁做太平犬，莫做离乱人！\n人有几等，官有几品。\n理不卫亲，法不为民。\n自重者然后人重，人轻者便是自轻。\n自身不谨，扰乱四邻。\n快意事过非快意，自古败名因败事。\n伤身事莫做，伤心话莫说。\n小人肥口，君子肥身。\n地不生无名之辈，天不生无路之人。\n一苗露水一苗草，一朝天子一朝臣。\n读未见书，如得良友；见已读书，如逢故人。\n福满须防有祸，凶多料必无争。\n不怕三十而死，只怕死后无名。\n但知江湖者，都是薄命人。\n不怕方中打死人，只知方中无好人。\n说长说短，宁说人长莫说短；\n施恩施怨，宁施人恩莫施怨。\n育林养虎，虎大伤人。\n冤家抱头死，事要解交人。\n卷帘归乳燕，开扇出苍蝇。\n爱鼠常留饭，怜蛾灯罩纱。\n人命在天，物命在人。\n奸不通父母，贼不通地邻。\n盗贼多出赌博，人命常出奸情。\n治国信谗必杀忠臣，治家信谗必疏其亲。\n治国不用佞臣，治家不用佞妇。\n好臣一国之宝，好妇一家之珍。\n稳的不滚，滚的不稳。\n儿不嫌母丑，狗不嫌家贫。\n君子千钱不计较，小人一钱恼人心。\n人前显贵，闹里夺争。\n要知江湖深，一个不做声。\n知止自当出妄想，安贫须是禁奢心。\n初入行业，三年事成；\n初吃馒头，三年口生。\n家无生活计，坐吃如山崩。\n家有良田万顷，不如薄艺在身；\n艺多不养家，食多嚼不赢。\n命中只有八合米，走遍天下不满升。\n使心用心，反害自身。\n国家无空地，世上无闲人。\n妙药难医怨逆病，混财不富穷命人。\n耽误一年春，十年补不清；\n人能处处能，草能处处生。\n会打三班鼓，也要几个人。\n人不走不亲，水不打不浑。\n三贫三富不到老，十年兴败多少人！\n买货买得真，折本折得轻；\n不怕问到，只怕倒问。\n人强不如货强，价高不如口便。\n会买买怕人，会卖卖怕人。\n只只船上有梢公，天子足下有贫亲。\n既知莫望，不知莫向。\n在一行，练一行；\n穷莫失志，富莫癫狂。\n天欲令其灭亡，必先让其疯狂。\n梢长人胆大，梢短人心慌。\n隔行莫贪利，久炼必成钢。\n瓶花虽好艳，相看不耐长。\n早起三光，迟起三慌。\n未来休指望，过去莫思量；\n时来遇好友，病去遇良方。\n布得春风有夏雨，哈得秋风大家凉。\n晴带雨伞，饱带饥粮。\n满壶全不响，半壶响叮当。\n久利之事莫为，众争之地莫往。\n老医迷旧疾，朽药误良方；\n该在水中死，不在岸上亡。\n舍财不如少取，施药不如传方。\n倒了城墙丑了县官，打了梅香丑了姑娘。\n燕子不进愁门，耗子不钻空仓。\n苍蝇不叮无缝蛋，谣言不找谨慎人。\n一人舍死，万人难当。\n人争一口气，佛争一炷香。\n门为小人而设，锁乃君子之防。\n舌咬只为揉，齿落皆因眶。\n硬弩弦先断，钢刀刃自伤。\n贼名难受，龟名难当。\n好事他人未见讲，错处他偏说得长。\n男子无志纯铁无钢，女子无志烂草无瓤。\n生男欲得成龙犹恐成獐，生女欲得成凤犹恐成虎。\n养男莫听狂言，养女莫叫离母。\n男子失教必愚顽，女子失教定粗鲁。\n生男莫教弓与弩，生女莫教歌与舞。\n学成弓弩沙场灾，学成歌舞为人妾。\n财交者密，财尽者疏。\n婚姻论财，夫妻之道。\n色娇者亲，色衰者疏。\n少实胜虚，巧不如拙。\n百战百胜不如无争，万言万中不如一默。\n有钱不置怨逆产，冤家宜解不宜结。\n近朱者赤，近墨者黑。\n一个山头一只虎，恶龙难斗地头蛇。\n出门看天色，进门看脸色。\n商贾买卖如施舍，买卖公平如积德。\n天生一人，地生一穴。\n家无三年之积不成其家，国无九年之积不成其国。\n男子有德便是才，女子无才便是德。\n有钱难买子孙贤，女儿不请上门客。\n男大当婚女大当嫁，不婚不嫁惹出笑话。\n谦虚美德，过谦即诈。\n自己跌倒自己爬，望人扶持都是假。\n人不知己过，牛不知力大。\n一家饱暖千家怨，一物不见赖千家。\n当面论人惹恨最大，是与不是随他说吧！\n谁人做得千年主，转眼流传八百家。\n满载芝麻都漏了，还在水里捞油花！\n皇帝坐北京，以理统天下。\n五百年前共一家，不同祖宗也同华！\n学堂大如官厅，人情大过王法。\n找钱犹如针挑土，用钱犹如水推沙！\n害人之心不可有，防人之心不可无！\n不愁无路，就怕不做。\n须向根头寻活计，莫从体面下功夫！\n祸从口出，病从口入。\n药补不如肉补，肉补不如养补。\n思虑之害甚于酒色，日日劳力上床呼疾。\n人怕不是福，人欺不是辱。\n能言不是真君子，善处方为大丈夫！\n为人莫犯法，犯法身无主。\n姊妹同肝胆，弟兄同骨肉。\n慈母多误子，悍妇必欺夫！\n君子千里同舟，小人隔墙易宿。\n文钱逼死英雄汉，财不归身恰是无。\n妻子如衣服，弟兄似手足。\n衣服补易新，手足断难续。\n盗贼怨失主，不孝怨父母。\n一时劝人以口，百世劝人以书。\n我不如人我无其福，人不如我我常知足！\n捡金不忘失金人，三两黄铜四两福。\n因祸得福，求赌必输。\n一言而让他人之祸，一忿而折平生之福。\n天有不测风云，人有旦夕祸福。\n不淫当斋，淡饱当肉。\n缓步当车，无祸当福。\n男无良友不知己之有过，女无明镜不知面之精粗。\n事非亲做，不知难处。\n十年易读举子，百年难淘江湖！\n积钱不如积德，闲坐不如看书。\n思量挑担苦，空手做是福。\n时来易借银千两，运去难赊酒半壶。\n天晴打过落雨铺，少时享过老来福。\n与人方便自己方便，一家打墙两家好看。\n当面留一线，过后好相见。\n入门掠虎易，开口告人难。\n手指要往内撇，家丑不可外传。\n浪子出于祖无德，孝子出于前人贤。\n货离乡贵，人离乡贱。\n树挪死，人挪活。\n在家千日好，出门处处难。\n三员长者当官员，几个明人当知县？\n明人自断，愚人官断。\n人怕三见面，树怕一墨线。\n村夫硬似铁，光棍软如棉。\n不是撑船手，怎敢拿篙竿！\n天下礼仪无穷，一人知识有限。\n一人不得二人计，宋江难结万人缘。\n家有三亩田，不离衙门前，乡间无强汉，衙门就饿饭。\n人人依礼仪，天下不设官。\n衙门钱，眼睛钱；\n田禾钱，千万年。\n诗书必读，不可做官。\n为人莫当官，当官皆一般。\n换了你我去，恐比他还贪。\n官吏清廉如修行，书差方便如行善。\n靠山吃山，种田吃田。\n吃尽美味还是盐，穿尽绫罗还是棉。\n一夫不耕，全家饿饭，一女不织，全家受寒。\n金银到手非容易，用时方知来时难。\n先讲断，后不乱，免得藕断丝不断。\n听人劝，得一半。\n不怕慢，只怕站。\n逢快莫赶，逢贱莫懒。\n谋事在人，成事在天！\n长路人挑担，短路人赚钱。\n宁卖现二，莫卖赊三。\n赚钱往前算，折本往后算。\n小小生意赚大钱，七十二行出状元。\n自己无运至，却怨世界难。\n胆大不如胆小，心宽甚如屋宽。\n妻贤何愁家不富，子孙何须受祖田。\n是儿不死，是财不散。\n财来生我易，我去生财难。\n十月滩头坐，一日下九滩。\n结交一人难上难，得罪一人一时间。\n借债经商，卖田还债；\n赊钱起屋，卖屋还钱。\n修起庙来鬼都老，拾得秤来姜卖完。\n不嫖莫转，不赌莫看。\n节食以去病，少食以延年。\n豆腐多了是包水，梢公多了打烂船。\n无口过是，无眼过难。\n无身过易，无心过难。\n不会凫水怨河湾，不会犁田怨枷担。\n他马莫骑，他弓莫挽。\n要知心腹事，但听口中言。\n宁在人前全不会，莫在人前会不全。\n事非亲见，切莫乱谈。\n打人莫打脸，骂人莫骂短。\n好言一句三冬暖，话不投机六月寒。\n人上十口难盘，帐上万元难还。\n放债如施，收债如讨。\n告状讨钱，海底摸盐。\n衙门深似海，弊病大如天。\n银钱莫欺骗，牛马不好变。\n好汉莫被人识破，看破不值半文钱。\n狗咬对头人，雷打三世冤。\n不卖香烧无剩钱，井水不打不满边。\n事宽则园，太久则偏。\n高人求低易，低人求高难。\n有钱就是男子汉，无钱就是汉子难。\n人上一百，手艺齐全。\n难者不会，会者不难。\n生就木头造就船，砍的没得车的圆。\n心不得满，事不得全。\n鸟飞不尽，话说不完。\n人无喜色休开店，事不遂心莫怨天。\n选婿莫选田园，选女莫选嫁奁。\n红颜女子多薄命，福人出在丑人边。\n人将礼义为先，树将花果为园。\n临危许行善，过后心又变。\n天意违可以人回，命早定可以心挽。\n强盗口内出赦书，君子口中无戏言。\n贵人语少，贫子话多。\n快里须斟酌，耽误莫迟春。\n读过古华佗，不如见症多。\n东屋未补西屋破，前帐未还后又拖。\n今年又说明年富，待到明年差不多。\n志不同己，不必强合。\n莫道坐中安乐少，须知世上苦情多。\n本少利微强如坐，屋檐水也滴得多。\n勤俭持家富，谦恭受益多。\n细处不断粗处断，黄梅不落青梅落。\n见钱起意便是贼，顺手牵羊乃为盗。\n要做快活人，切莫寻烦恼。\n要做长寿人，莫做短命事。\n要做有后人，莫做无后事。\n不经一事，不长一智。\n宁可无钱使，不可无行止。\n栽树要栽松柏，结交要结君子。\n秀才不出门，能知天下事。\n钱多不经用，儿多不耐死。\n弟兄争财家不穷不止，妻妾争风夫不死不止。\n男人有志，妇人有势。\n夫人死百将临门，将军死一卒不至。\n天旱误甲子，人穷误口齿。\n百岁无多日，光阴能几时？\n父母养其身，自己立其志。\n待有余而济人，终无济人之日；\n待有闲而读书，终无读书之时。\n此书传后世，句句必精读，其中礼和义，奉劝告世人。\n勤奋读，苦发奋，走遍天涯如游刃。"
  }
]