[
  {
    "id": "han#2",
    "title": "上邪",
    "author": "两汉乐府",
    "content": "上邪。我欲与君相知。长命无绝衰。山无陵。江水为竭。冬雷震震夏雨雪。天地合。乃敢与君绝。"
  },
  {
    "id": "han#3",
    "title": "孔雀东南飞 古诗为焦仲卿妻作",
    "author": "两汉乐府",
    "content": "孔雀东南飞。五里一徘徊。十三能织素。十四学裁衣。十五弹箜篌。十六诵诗书。十七为君妇。心中常苦悲。君既为府吏。守节情不移。贱妾留空房。相见常日稀。鸡鸣入机织。夜夜不得息。三日断五疋。大人故嫌迟。非为织作迟。君家妇难为。妾不堪驱使。徒留无所施。便可白公姥。及时相遣归。府吏得闻之。堂上启阿母。儿已薄禄相。幸复得此妇。结发同枕席。黄泉共为友。共事三二年。始尔未为久。女行无偏斜。何意致不厚。阿母谓府吏。何乃太区区。此妇无礼节。举动自专由。吾意久怀忿。汝岂得自由。东家有贤女。自名秦罗敷。可怜体无比。阿母为汝求。便可速遣之。遣之慎莫留。府吏长跪告。伏惟启阿母。今若遣此妇。终老不复取。阿母得闻之。槌床便大怒。小子无所畏。何敢助妇语。吾已失恩义。会不相从许。府吏默无声。再拜还入户。举言谓新妇。哽咽不能语。我自不驱卿。逼迫有阿母。卿但暂还家。吾今且报府。不久当归还。还必相迎取。以此下心意。慎勿违吾语。新妇谓府吏。勿复重纷纭。往昔初阳岁。谢家来贵门。奉事循公姥。进止敢自专。昼夜勤作息。伶俜萦苦辛。谓言无罪过。供养卒大恩。仍更被驱遣。何言复来还。妾有绣腰襦。葳蕤自生光。红罗复斗帐。四角垂香囊。箱帘六七十。绿碧青丝绳。物物各自异。种种在其中。人贱物亦鄙。不足迎后人。留待作遗施。于今无会因。时时为安慰。久久莫相忘。鸡鸣外欲曙。新妇起严妆。著我绣夹裙。事事四五通。足下蹑丝履。头上玳瑁光。腰若流纨素。耳著明月珰。指如削葱根。口如含朱丹。纤纤作细步。精妙世无双。上堂拜阿母。阿母怒不止。昔作女儿时。生小出野里。本自无教训。兼愧贵家子。受母钱帛多。不堪母驱使。今日还家去。念母劳家里。却与小姑别。泪落连珠子。新妇初来时。小姑始扶床。今日被驱遣。小姑如我长。勤心养公姥。好自相扶将。初七及下九。嬉戏莫相忘。出门登车去。涕落百馀行。府吏马在前。新妇车在后。隐隐何甸甸。俱会大道口。下马入车中。低头共耳语。誓不相隔卿。且暂还家去。吾今且赴府。不久当还归。誓天不相负。新妇谓府吏。感君区区怀。君既若见录。不久望君来。君当作磐石。妾当作蒲苇。蒲苇韧如丝。磐石无转移。我有亲父兄。性行暴如雷。恐不任我意。逆以煎我怀。举手长劳劳。二情同依依。入门上家堂。进退无颜仪。阿母大拊掌。不图子自归。十三教汝织。十四能裁衣。十五弹箜篌。十六知礼仪。十七遣汝嫁。谓言无誓违。汝今何罪过。不迎而自归。兰芝惭阿母。儿实无罪过。阿母大悲摧。还家十馀日。县令遣媒来。云有第三郎。窈窕世无双。年始十八九。便言多令才。阿母谓阿女。汝可去应之。阿女含泪答。兰芝初还时。府吏见丁宁。结誓不别离。今日违情义。恐此事非奇。自可断来信。徐徐更谓之。阿母白媒人。贫贱有此女。始适还家门。不堪吏人妇。岂合令郎君。幸可广问讯。不得便相许。媒人去数日。寻遣丞请还。说有兰家女。承籍有宦官。云有第五郎。娇逸未有婚。遣丞为媒人。主簿通语言。直说太守家。有此令郎君。既欲结大义。故遣来贵门。阿母谢媒人。女子先有誓。老姥岂敢言。阿兄得闻之。怅然心中烦。举言谓阿妹。作计何不量。先嫁得府吏。后嫁得郎君。否泰如天地。足以荣汝身。不嫁义郎体。其往欲何云。兰芝仰头答。理实如兄言。谢家事夫婿。中道还兄门。处分适兄意。那得自任专。虽与府吏要。后会永无缘。登即相许和。便可作婚姻。媒人下床去。诺诺复尔尔。还部白府君。下官奉使命。言谈大有缘。府君得闻之。心中大欢喜。视历复开书。便利此月内。六合正相应。良吉三十日。今已二十七。卿可去成婚。交语速装束。络绎如浮云。青雀白鹄舫。四角龙子幡。婀娜随风转。金车玉作轮。踯躅青骢马。流苏金缕鞍。赍钱三百万。皆用青丝穿。杂彩三百疋。交用市鲑珍。从人四五百。郁郁登郡门。阿母谓阿女。适得府君书。明日来迎汝。何不作衣裳。莫令事不举。阿女默无声。手巾掩口啼。泪落便如泻。移我琉璃榻。出置前窗下。左手持刀尺。右手执绫罗。朝成绣夹裙。晚成单罗衫。晻晻日欲暝。愁思出门啼。府吏闻此变。因求假暂归。未至二三里。摧藏马悲哀。新妇识马声。蹑履相逢迎。怅然遥相望。知是故人来。举手拍马鞍。嗟叹使心伤。自君别我后。人事不可量。果不如先愿。又非君所详。我有亲父母。逼迫兼弟兄。以我应他人。君还何所望。府吏谓新妇。贺卿得高迁。磐石方且厚。可以卒千年。蒲苇一时韧。便作旦夕间。卿当日胜贵。吾独向黄泉。新妇谓府吏。何意出此言。同是被逼迫。君尔妾亦然。黄泉下相见。勿违今日言。执手分道去。各各还家门。生人作死别。恨恨那可论。念与世间辞。千万不复全。府吏还家去。上堂拜阿母。今日大风寒。寒风摧树木。严霜结庭兰。儿今日冥冥。令母在后单。故作不良计。勿复怨鬼神。命如南山石。四体康且直。阿母得闻之。零泪应声落。汝是大家子。仕宦于台阁。慎勿为妇死。贵贱情何薄。东家有贤女。窈窕艳城郭。阿母为汝求。便复在旦夕。府吏再拜还。长叹空房中。作计乃尔立。转头向户里。渐见愁煎迫。其日牛马嘶。新妇入青庐。庵庵黄昏后。寂寂人定初。我命绝今日。魂去尸长留。揽裙脱丝履。举身赴清池。府吏闻此事。心知长别离。徘徊庭树下。自挂东南枝。两家求合葬。合葬华山傍。东西植松柏。左右种梧桐。枝枝相覆盖。叶叶相交通。中有双飞鸟。自名为鸳鸯。仰头相向鸣。夜夜达五更。行人驻足听。寡妇起彷徨。多谢后世人。戒之慎勿忘。"
  },
  {
    "id": "han#4",
    "title": "长歌行",
    "author": "两汉乐府",
    "content": "青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归。少壮不努力，老大徒伤悲。"
  },
  {
    "id": "han#5",
    "title": "东门行",
    "author": "两汉乐府",
    "content": "出东门。不顾归。来入门。怅欲悲。盎中无斗储。还视桁上无悬衣。拔剑出门去。儿女牵衣啼。他家但愿宝贵。贱妾与君共餔糜。共餔糜。上用仓浪天故。下为黄口小儿。今时清廉。难犯教言。君复自爱莫为非。今时清廉。难犯教言。君复自爱莫为非。行。吾去为迟。平慎行。望君归。"
  },
  {
    "id": "han#6",
    "title": "江南",
    "author": "两汉乐府",
    "content": "江南可采莲。莲叶何田田。鱼戏莲叶间。鱼戏莲叶东。鱼戏莲叶西。鱼戏莲叶南。鱼戏莲叶北。"
  },
  {
    "id": "han#7",
    "title": "饮马长城窟行",
    "author": "蔡邕",
    "content": "青青河边草，绵绵思远道。远道不可思，宿昔梦见之。梦见在我傍，忽觉在他乡。他乡各异县，展转不可见。枯桑知天风，海水知天寒。入门各自媚，谁肯相为言。客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如。上有加餐食，下有长相忆。"
  },
  {
    "id": "han#8",
    "title": "枯鱼过河泣",
    "author": "两汉乐府",
    "content": "枯鱼过河泣，何时悔复及。作书与鲂鱮，相教慎出入。"
  },
  {
    "id": "han#9",
    "title": "陇西行",
    "author": "两汉乐府",
    "content": "行行重行行，白日薄西山。"
  },
  {
    "id": "han#10",
    "title": "古艳歌",
    "author": "两汉乐府",
    "content": "茕茕白兔，东走西顾。衣不如新，人不如故。"
  },
  {
    "id": "han#11",
    "title": "古歌",
    "author": "两汉乐府",
    "content": "秋风萧萧愁杀人。出亦愁。入亦愁。座中何人谁不怀忧。令我白头。胡地多飙风。树木何修修。离家日趋远。衣带日趋缓。心思不能言。肠中车轮转。"
  },
  {
    "id": "han#12",
    "title": "古歌",
    "author": "两汉乐府",
    "content": "高田种小麦，终久不成穗。男儿在他乡，焉得不憔悴。"
  },
  {
    "id": "han#13",
    "title": "陇西行",
    "author": "两汉乐府",
    "content": "邪径过空庐，好人常独居。卒得神仙道，上与天相扶。过谒王父母，乃在太山隅。离天四五里，道逢赤松俱。揽辔为我御，将吾天上游。天上何所有，历历种白榆。桂树夹道生，青龙对伏趺。凤凰鸣啾啾，一母将九雏。顾视世间人，为乐甚独殊。好妇出迎客，颜色正敷愉。伸腰再拜跪，问客平安不。请客北堂上，坐客毡氍毹。清白各异樽，酒上玉华疏。酌酒持与客，客言主人持。却略再拜跪，然后持一杯。谈笑未及竟，左顾敕中厨。促令办粗饭，慎莫使稽留。废礼送客出，盈盈府中趋。送客亦不远，足不过门枢。取妇得如此，齐姜亦不如。健妇持门户，亦胜一丈夫。"
  },
  {
    "id": "han#14",
    "title": "孤儿行",
    "author": "两汉乐府",
    "content": "孤儿生。孤子遇生。命独当苦。父母在时。乘坚车。驾驷马。父母已去。兄嫂令我行贾。南到九江。东到齐与鲁。腊月来归。不敢自言苦。头多虮虱。面目多尘。大兄言办饭。大嫂言视马。上高堂。行取殿下堂。孤儿泪下如雨。使我朝行汲。暮得水来归。手为错。足下无菲。怆怆履霜。中多蒺藜。拔断蒺藜肠肉中。怆欲悲。泪下渫渫。清涕累累。冬无复襦。夏无单衣。居生不乐。不如早去。下从地下黄泉。春气动。草萌芽。三月蚕桑。六月收瓜。将是瓜车。来到还家。瓜车反复。助我者少。啖瓜者多。愿还我蒂。兄与嫂严。独且急归。当兴校计。乱曰：里中一何譊譊。愿欲寄尺书。将与地下父母。兄嫂难与久居。"
  },
  {
    "id": "han#15",
    "title": "陌上桑",
    "author": "两汉乐府",
    "content": "日出东南隅。照我秦氏楼。秦氏有好女。自名为罗敷。罗敷善蚕桑。采桑城南隅。青丝为笼系。桂枝为笼钩。头上倭堕髻。耳中明水珠。缃绮为下裙。紫绮为上襦。行者见罗敷。下担捋髭须。少年见罗敷。脱帽著帩头。耕者忘其犁。锄者忘其锄。来归相怨怒。但坐观罗敷。使君从南乘。五马立踟蹰。使君遣吏往。问此谁家姝。秦氏有好女。自名为罗敷。罗敷年几何。二十尚不足。十五颇有馀。使君谢罗敷。宁可共载不。罗敷前致辞。使君一何愚。使君自有妇。罗敷自有夫。东方千馀骑。夫婿居上头。何用识夫婿。白马从骊驹。青丝系马尾。黄金络马头。腰中鹿卢剑。可值千万馀。十五府小史。二十朝大夫。三十侍中郎。四十专城居。为人洁白皙。鬑鬑颇有须。盈盈公府步。冉冉府中趋。坐中数千人。皆言夫婿殊。"
  },
  {
    "id": "han#16",
    "title": "怨诗",
    "author": "班婕妤",
    "content": "新裂齐纨素，鲜洁如霜雪。裁为合欢扇，团团似明月。出入君怀袖，动摇微风发。常恐秋节至，凉飙夺炎热。弃捐箧笥中，恩情中道绝。"
  },
  {
    "id": "han#17",
    "title": "艳歌行",
    "author": "两汉乐府",
    "content": "翩翩堂前燕，冬藏夏来见。兄弟两三人，流宕在他县。故衣谁当补，新衣谁当绽。赖得贤主人，览取为我䋎。夫婿从门来，斜柯西北眄。语卿且勿眄，水清石自见。石见何累累，远行不如归。"
  },
  {
    "id": "han#18",
    "title": "梁甫吟",
    "author": "两汉乐府",
    "content": "步出齐城门，遥望荡阴里。里中有三坟，累累正相似。问是谁家墓，田疆古冶子。力能排南山，文能绝地纪。一朝被谗言，二桃杀三士。谁能为此谋，国相齐晏子。"
  },
  {
    "id": "han#19",
    "title": "猛虎行",
    "author": "两汉乐府",
    "content": "饥不从猛虎食。暮不从野雀栖。野雀安无巢。游子为谁骄。"
  },
  {
    "id": "han#21",
    "title": "平陵东",
    "author": "两汉乐府",
    "content": "平陵东。松柏桐。不知何人劫义公。劫义公在高堂下。交钱百万两走马。两走马。亦诚难。顾见追吏心中恻。心中恻。血出漉。归告我家卖黄犊。"
  },
  {
    "id": "han#22",
    "title": "有所思",
    "author": "两汉乐府",
    "content": "有所思。乃在大海南。何用问遗君。双珠玳瑁簪。用玉绍缭之。闻君有它心。拉杂摧烧之。摧烧之。当风扬其灰。从今以往。勿复相思。相思与君绝。鸡鸣狗吠。兄嫂当知之。秋风肃肃晨风飔。东方须臾高知之。"
  },
  {
    "id": "han#23",
    "title": "战城南",
    "author": "两汉乐府",
    "content": "战城南。死郭北。野死不葬乌可食。为我谓乌。且为客豪。野死谅不葬。腐肉安能去子逃。水深激激。蒲苇冥冥。枭骑战斗死。驽马裴回鸣。梁筑室。何以南。何以北。禾黍不获君何食。愿为忠臣安可得。思子良臣。良臣诚可思。朝行出攻。莫不夜归。"
  },
  {
    "id": "han#24",
    "title": "悲歌",
    "author": "两汉乐府",
    "content": "悲歌可以当泣。远望可以当归。思念故乡。郁郁累累。欲归家无人。欲渡河无船。心思不能言。肠中车轮转。"
  },
  {
    "id": "han#25",
    "title": "六言诗三首 其三",
    "author": "孔融",
    "content": "从洛到许巍巍。曹公忧国无私。减去厨膳甘肥。群僚率从祁祁。虽得俸禄常饥。念我苦寒心悲。"
  },
  {
    "id": "han#26",
    "title": "六言诗三首 其二",
    "author": "孔融",
    "content": "郭李分争为非。迁都长安思归。瞻望关东可哀。梦想曹公归来。"
  },
  {
    "id": "han#27",
    "title": "六言诗三首 其一",
    "author": "孔融",
    "content": "汉家中叶道微。董卓作乱乘衰。僣上虐下专威。万官惶布莫违。百姓惨惨心悲。"
  },
  {
    "id": "han#28",
    "title": "诗",
    "author": "孔融",
    "content": "坐上客恒满，樽中饮不空。"
  },
  {
    "id": "han#29",
    "title": "临终诗",
    "author": "孔融",
    "content": "言多令事败，器漏苦不密。河溃蚁孔端，山坏由猿穴。涓涓江汉流，天窗通冥室。谗邪害公正，浮云翳白日。靡辞无忠诚，华繁竟不实。人有两三心，安能合为一。三人成市虎，浸渍解胶漆。生存多所虑，长寝万事毕。"
  },
  {
    "id": "han#30",
    "title": "离合作郡姓名字诗",
    "author": "孔融",
    "content": "渔父屈节，水潜匿方。与峕进止，出行施张。吕公矶钓，阖口渭旁。九域有圣，无土不王。好是正直，女回于匡。海外有截，隼逝鹰扬。六翮将奋，羽仪未彰。蛇龙之蛰，俾也可忘。玟璇隐曜，美玉韬光。无名无誉，放言深藏。按辔安行，谁谓路长。"
  },
  {
    "id": "han#31",
    "title": "怨旷思惟歌",
    "author": "王嫱",
    "content": "秋木萋萋，其叶萎黄。有鸟爰止，集于苞桑。养育毛羽，形容生光。既得升云，获幸帷房。离宫绝旷，身体摧藏。志念抑沉，不得颉颃。虽得喂食，心有徊徨。我独伊何，改往变常。翩翩之燕，远集西羌。高山峨峨，河水泱泱。父兮母兮，道里悠长。鸣呼哀哉，忧心恻伤。"
  },
  {
    "id": "han#32",
    "title": "琴歌二首 其一",
    "author": "司马相如",
    "content": "凤兮凤兮归故乡。遨游四海求其皇。时未通遇无所将。何悟今夕升斯堂。有艳淑女在此方。室迩人遐毒我肠。何缘交颈为鸳鸯。"
  },
  {
    "id": "han#33",
    "title": "大风",
    "author": "刘邦",
    "content": "大风起兮云飞扬。威加海内兮归故乡。安得猛士兮守四方。"
  },
  {
    "id": "han#34",
    "title": "天马歌",
    "author": "刘彻",
    "content": "太一贡兮天马下，沾赤汗兮沫流赭。骋容与兮跇万里，今安匹兮龙为友。"
  },
  {
    "id": "han#35",
    "title": "西极天马歌",
    "author": "刘彻",
    "content": "天马徕兮从西极。经万里兮归有德。承灵威兮降外国。涉流沙兮四夷服。"
  },
  {
    "id": "han#36",
    "title": "李夫人歌",
    "author": "刘彻",
    "content": "是邪非邪。立而望之。偏何姗姗其来迟。"
  },
  {
    "id": "han#37",
    "title": "思奉车子侯歌",
    "author": "刘彻",
    "content": "嘉幽兰兮延秀。蕈妖淫兮中溏。华斐斐兮丽景。风徘徊兮流芳。皇天兮无慧。至人逝兮仙乡。天路远兮无期。不觉涕下兮沾裳。"
  },
  {
    "id": "han#38",
    "title": "柏梁诗",
    "author": "刘彻",
    "content": "日月星辰和四时。骖驾驷马从梁来。郡国士马羽林材。总领天下诚难治。和抚四夷不易哉。刀笔之吏臣执之。撞钟伐鼓声中诗。宗室广大日益滋。周卫交戟禁不时。总领从官柏梁台。平理请谳决嫌疑。修饰舆马待驾来。郡国吏功差次之。乘舆御物主治之。陈粟万石扬以箕。徼道宫下随讨治。三辅盗贼天下危。盗阻南山为民灾。外家公主不可治。椒房率更领其材。蛮夷朝贺常会期。柱枅欂栌相枝持。枇杷橘栗桃李梅。走狗逐兔张罘罳。啮妃女唇甘如饴。迫窘诘屈几穷哉。"
  },
  {
    "id": "han#39",
    "title": "秋风辞",
    "author": "刘彻",
    "content": "秋风起兮白云飞。草木黄落兮雁南归。兰有秀兮菊有芳。怀佳人兮不能忘。泛楼船兮济汾河。横中流兮扬素波。箫鼓鸣兮发棹歌。欢乐极兮哀情多。少壮几时兮奈老何。"
  },
  {
    "id": "han#40",
    "title": "瓠子歌",
    "author": "刘彻",
    "content": "瓠子决兮将奈何。浩浩洋洋兮虑殚为河。殚为河兮地不得宁。功无已时兮吾山平。吾山平兮钜野溢。鱼弗郁兮柏冬日。正道驰兮离常流。蛟龙骋兮放远游。归旧川兮神哉沛。不封禅兮安知外。皇谓河公兮何不仁。泛滥不止兮愁吾人。啮桑浮兮淮泗满。久不反兮水维缓。河汤汤兮激潺湲。北渡回兮迅流难。搴长筊兮湛美玉。河公许兮薪不属。薪不属兮卫人罪。烧萧条兮噫乎何以御水。隤林竹兮揵石菑。宣防塞兮万福来。"
  },
  {
    "id": "han#41",
    "title": "歌",
    "author": "刘细君",
    "content": "吾家嫁我兮天一方。远托异国兮乌孙王。穹庐为室兮旃为墙。以肉为食兮酪为浆。居常土思兮心内伤。愿为黄鹄兮还故乡。"
  },
  {
    "id": "han#42",
    "title": "与刘伯宗绝交诗",
    "author": "朱穆",
    "content": "北山有鸱，不洁其翼。飞不正向，寝不定息。饥则木揽，饱则泥伏。饕餮贪污，臭腐是食。填肠满嗉，嗜欲无极。长鸣呼凤，谓凤无德。凤之所趣，与子异域。永从此决，各自努力。"
  },
  {
    "id": "han#43",
    "title": "董娇饶诗",
    "author": "宋子侯",
    "content": "洛阳城东路，桃李生路傍。花花自相对，叶叶自相当。春风南北起，花叶正低昂。不知谁家子，提笼行采桑。纤手折其枝，花落何飘飏。请谢彼姝子，何为见损伤。高秋八九月，白露变为霜。终年会飘堕，安得久馨香。秋时自零落，春月复芬芳。何如盛年去，欢爱永相忘。吾欲竟此曲，此曲愁人肠。归来酌美酒，挟瑟上高堂。"
  },
  {
    "id": "han#44",
    "title": "四愁诗",
    "author": "张衡",
    "content": "一思曰：我所思兮在太山。欲往从之梁父艰。侧身东望涕沾翰。美人赠我金错刀。何以报之英琼瑶。路远莫致倚逍遥。何为怀忧心烦劳。二思曰：我所思兮在桂林。欲往从之湘水深。侧身南望涕沾襟。美人赠我金琅玕。何以报之双玉盘。路远莫致倚惆怅。何为怀忧心烦伤。三思曰：我所思兮在汉阳。欲往从之陇阪长。侧身西望涕沾裳。美人赠我貂襜褕。何以报之明月珠。路远莫致倚踟蹰。何为怀忧心烦纡。四思曰：我所思兮在雁门。欲往从之雪雰雰。侧身北望涕沾巾。美人赠我锦绣段。何以报之青玉案。路远莫致倚增叹。何为怀忧心烦惋。"
  },
  {
    "id": "han#45",
    "title": "北方有佳人",
    "author": "李延年",
    "content": "北方有佳人。绝世而独立。一顾倾人城。再顾倾人国。宁不知倾城与倾国。佳人难再得。"
  },
  {
    "id": "han#46",
    "title": "羽林郎诗",
    "author": "辛延年",
    "content": "昔有霍家奴，姓冯名子都。依倚将军势，调笑酒家胡。胡姬年十五，春日独当垆。长裾连理带，广袖合欢襦。头上蓝田玉，耳后大秦珠。两鬟何窈窕，一世良所无。一鬟五百万，两鬟千万馀。不意金吾子，娉婷过我庐。银鞍何煜爚，翠盖空踟蹰。就我求清酒，丝绳提玉壶。就我求珍肴，金盘鲙鲤鱼。贻我青铜镜，结我红罗裾。不惜红罗裂，何论轻贱躯。男儿爱后妇，女子重前夫。人生有新故，贵贱不相逾。多谢金吾子，私爱徒区区。"
  },
  {
    "id": "han#47",
    "title": "鲁生歌",
    "author": "赵壹",
    "content": "势家多所宜，咳唾自成珠。被褐怀金玉，兰蕙化为刍。贤者虽独悟，所困在群愚。且各守尔分，勿复空驰驱。哀哉复哀哉，此是命矣夫。"
  },
  {
    "id": "han#48",
    "title": "秦客诗",
    "author": "赵壹",
    "content": "河清不可俟，人命不可延。顺风激靡草，富贵者称贤。文籍虽满腹，不如一囊钱。伊优北堂上，抗脏倚门边。"
  },
  {
    "id": "han#49",
    "title": "垓下歌",
    "author": "项羽",
    "content": "力拔山兮气盖世，时不利兮骓不逝。骓不逝兮可奈何，虞兮虞兮奈若何。"
  },
  {
    "id": "han#50",
    "title": "白雉诗",
    "author": "班固",
    "content": "启灵篇兮披瑞图。获白雉兮效素乌。嘉祥阜兮集皇都。发皓羽兮奋翘英。容洁朗兮于纯精。彰皇德兮侔周成。永延长兮膺天庆。"
  },
  {
    "id": "han#51",
    "title": "论功歌诗二首 其二 嘉禾歌",
    "author": "班固",
    "content": "后土化育兮四时行。修灵液养兮元气覆。冬同云兮春霡霂。膏泽洽兮殖嘉谷。"
  },
  {
    "id": "han#52",
    "title": "论功歌诗二首 其一 灵芝歌",
    "author": "班固",
    "content": "因露寝兮产灵芝。象三德兮瑞应图。延寿命兮光此都。配上帝兮象太微。参日月兮扬光辉。"
  },
  {
    "id": "han#53",
    "title": "灵台诗",
    "author": "班固",
    "content": "乃经灵台，灵台既崇。帝勤时登，爰考休征。三光宣精，五行布序。习习祥风，祁祁甘雨。百谷蓁蓁，庶草蕃庑。屡惟丰年，于皇乐胥。"
  },
  {
    "id": "han#54",
    "title": "咏史",
    "author": "班固",
    "content": "三王德弥薄，惟后用肉刑。太苍令有罪，就递长安城。自恨身无子，困急独茕茕。小女痛父言，死者不可生。上书诣阙下，思古歌鸡鸣。忧心摧折裂，晨风扬激声。圣汉孝文帝，恻然感至情。百男何愦愦，不如一缇萦。"
  },
  {
    "id": "han#55",
    "title": "宝鼎诗",
    "author": "班固",
    "content": "岳修贡兮川效珍，吐金景兮歊浮云。宝鼎见兮色纷缊，焕其炳兮被龙文。登祖庙兮享圣神，昭灵德兮弥亿年。"
  },
  {
    "id": "han#56",
    "title": "明堂诗",
    "author": "班固",
    "content": "于昭明堂，明堂孔阳。圣皇宗祀，穆穆煌煌。上帝宴飨，五位时序。谁其配之，世祖光武。普天率土，各以其职。猗欤缉熙，允怀多福。"
  },
  {
    "id": "han#57",
    "title": "诗",
    "author": "班固",
    "content": "宝剑值千金，指之干树枝。"
  },
  {
    "id": "han#58",
    "title": "诗",
    "author": "班固",
    "content": "长安何纷纷。诏葬霍将军。刺绣被百领。县官给衣衾。宝剑值千金。指之干树枝。延陵轻宝剑。"
  },
  {
    "id": "han#59",
    "title": "辟雍诗",
    "author": "班固",
    "content": "乃流辟雍，辟雍汤汤。圣皇莅止，造舟为梁。皤皤国老，乃父乃兄。抑抑威仪，孝友光明。于赫太上，示我汉行。洪化惟神，永观厥成。"
  },
  {
    "id": "han#60",
    "title": "诗",
    "author": "秦嘉",
    "content": "岩石郁嵯峨。"
  },
  {
    "id": "han#61",
    "title": "诗",
    "author": "秦嘉",
    "content": "过辞二亲墓，振策陟长衢。"
  },
  {
    "id": "han#62",
    "title": "述婚诗 其一",
    "author": "秦嘉",
    "content": "群祥既集，二族交欢。敬兹新姻，六礼不愆。羔雁总备，玉帛笺笺。君子将事，威仪孔闲。猗兮容兮，穆矣其言。"
  },
  {
    "id": "han#63",
    "title": "述婚诗 其二",
    "author": "秦嘉",
    "content": "纷彼婚姻，祸福之由。卫女兴齐，褒姒灭周。战战竞竞，惧德不仇。神启其吉，果获令攸。我之爱矣，荷天之休。"
  },
  {
    "id": "han#64",
    "title": "答秦嘉诗",
    "author": "徐淑",
    "content": "妾身兮不令，婴疾兮来归。沉滞兮家门，历时兮不差。旷废兮侍觐，情敬兮有违。君今兮奉命，远适兮京师。悠悠兮离别，无因兮叙怀。瞻望兮踊跃，伫立兮徘徊。思君兮感结，梦想兮容辉。君发兮引迈，去我兮日乖。恨无兮羽翼，高飞兮相追。长吟兮永叹，泪下兮沾衣。"
  },
  {
    "id": "han#65",
    "title": "答妇诗",
    "author": "秦嘉",
    "content": "哀人易感伤。"
  },
  {
    "id": "han#66",
    "title": "赠妇诗三首 其一",
    "author": "秦嘉",
    "content": "人生譬朝露，居世多屯蹇。忧艰常早至，欢会常苦晚。念当奉时役，去尔日遥远。遣车迎子还，空往复空返。省书情凄怆，临食不能饭。独坐空房中，谁与相劝勉。长夜不能眠，伏枕独展转。忧来如循环，匪席不可卷。"
  },
  {
    "id": "han#67",
    "title": "赠妇诗三首 其三",
    "author": "秦嘉",
    "content": "肃肃仆夫征，锵锵扬和铃。清晨当引迈，束带待鸡鸣。顾看空室中，仿佛相姿形。一别怀万恨，起坐为不宁。何用叙我心，遗思致款诚。宝钗好耀首，明镜可鉴形。芳香去垢秽，素琴有清声。诗人感木瓜，乃欲答瑶琼。愧彼赠我厚，惭此往物轻。虽知未足报，贵用叙我情。"
  },
  {
    "id": "han#68",
    "title": "赠妇诗",
    "author": "秦嘉",
    "content": "暧暧白日，引曜西倾。啾啾鸡雀，群飞赴楹。皎皎明月，煌煌列星。严霜凄怆，飞雪覆庭。寂寂独居，寥寥空室。飘飘帷帐，荧荧华烛。尔不是居，帷帐何施。尔不是照，华烛何为。"
  },
  {
    "id": "han#69",
    "title": "赠妇诗三首 其二",
    "author": "秦嘉",
    "content": "皇灵无私亲，为善荷天禄。伤我与尔身，少小罹茕独。既得结大义，欢乐苦不足。念当远离别，思念叙款曲。河广无舟梁，道近隔丘陆。临路怀惆怅，中驾正踯躅。浮云起高山，悲风激深谷。良马不回鞍，轻车不转毂。针药可屡进，愁思难为数。贞士笃终始，恩义可不属。"
  },
  {
    "id": "han#70",
    "title": "五噫歌",
    "author": "梁鸿",
    "content": "陟彼此芒兮噫。顾览帝京兮噫。宫室崔嵬兮噫。民之劬劳兮噫。辽辽未央兮噫。"
  },
  {
    "id": "han#71",
    "title": "和项王歌",
    "author": "虞姬",
    "content": "汉兵已略地，四方楚歌声。大王意气尽，贱妾何乐生。"
  },
  {
    "id": "han#72",
    "title": "初平诗",
    "author": "蔡邕",
    "content": "暮宿河南怅望。天阴雨雪滂滂。"
  },
  {
    "id": "han#73",
    "title": "答卜元嗣诗",
    "author": "蔡邕",
    "content": "斌斌硕人，贻我以文。辱此休辞，非余所希。敢不酬答，赋诵以归。"
  },
  {
    "id": "han#74",
    "title": "答对元式诗",
    "author": "蔡邕",
    "content": "伊余有行，爰戾兹邦。先进博学，同类率从。济济群彦，如云如龙。君子博文，贻我德音。辞之集矣，穆如清风。"
  },
  {
    "id": "han#75",
    "title": "歌",
    "author": "蔡邕",
    "content": "练余心兮浸太清。涤秽浊兮存正灵。和液畅兮神气宁。情志泊兮心亭亭。嗜欲息兮无由生。踔宇宙而遗俗兮眇翩翩而独征。"
  },
  {
    "id": "han#76",
    "title": "翠鸟诗",
    "author": "蔡邕",
    "content": "庭陬有若榴，绿叶含丹荣。翠鸟时来集，振翼修形容。回顾生碧色，动摇扬缥青。幸脱虞人机，得亲君子庭。驯心托君素，雌雄保百龄。"
  },
  {
    "id": "han#79",
    "title": "酸枣令刘熊碑诗 其一",
    "author": "蔡邕",
    "content": "清和穆铄。宋惟干川。惟狱降灵。笃生我君。服骨睿圣。允钟厥醇。诞生歧嶷。言协典坟。懿德震耀。孝行通神。动履规绳。文彰彪缤。成是正服。以道德民。"
  },
  {
    "id": "han#81",
    "title": "胡笳十八拍",
    "author": "蔡琰",
    "content": "我生之初尚无为。我生之后汉祚衰。天不仁兮降乱离。地不仁兮使我逢此时。干戈日寻兮道路危。民卒流亡兮共哀悲。烟尘蔽野兮胡虏盛，志音乖兮节义亏。对殊俗兮非我宜。遭恶辱兮当告谁。笳一会兮琴一拍，心愤怨兮无人知。戎羯逼我兮为室家。将我行兮向天涯。云山万里兮归路遐。疾风千里兮扬尘沙。人多暴猛兮如虺蛇。控弦被甲兮为骄奢。两拍张弦兮弦欲绝，志摧心折兮自悲嗟。越汉国兮入胡城。亡家失身兮不如无生。毡裘为裳兮骨肉震惊。羯膻为味兮枉遏我情。鞞鼓喧兮从夜达明。胡风浩浩兮暗塞营。伤今感昔兮三拍成。衔悲畜恨兮何时平。无日无夜兮不思我乡土。禀气含生兮莫过我最苦。天灾国乱兮人无主。唯我薄命兮没戎虏。殊俗心异兮身难处。嗜欲不同兮谁可与语。寻思涉历兮多艰阻。四拍成兮益凄楚。雁南征兮欲寄边声，雁北归兮为得汉音。雁飞高兮邈难寻。空断肠兮思愔愔。攒眉向月兮抚雅琴。五拍冷冷兮意弥深。冰霜凛凛兮身苦寒。饥对肉酪兮不能餐。夜闻陇水兮声呜咽，朝见长城兮路沓漫。追思往日兮行李难。六拍悲兮欲罢弹。日暮风悲兮边声四起。不知愁以兮说向谁是。原野萧条兮烽戍万里。俗贱老弱兮少壮为美。逐有水草兮安家葺垒。牛羊满野兮聚如蜂蚁。草尽水竭兮羊马皆徙。七拍流恨兮恶居于此。为天有眼兮何不见我独漂流。为神有灵兮何事处我天南海北头。我不负天兮何配我殊匹，我不负神兮神何殛我越荒州。制兹八拍兮拟俳优。何知曲成兮心转愁。天无涯兮地无边。我心愁兮亦复然。生倏忽兮如白驹之过隙，然不得欢乐兮当我之盛年。怨兮欲问天。天苍苍兮上无缘。举头仰望兮空云烟。九拍怀情兮谁与传。城头烽火不曾灭。疆场征战何时歇。杀气朝朝冲塞门，胡风夜夜吹边月。故乡隔兮音尘绝。哭无声兮气将咽。一生辛苦兮缘离别。十拍悲深兮泪成血。我非贪生而恶死。不能捐身兮心有以。生仍冀得兮归桑梓。死当埋骨兮长已矣。日居月诸兮在戎垒。胡人宠我兮有二字。鞠之育之兮不羞耻。悯之念之兮生长边鄙。十有一拍兮因兹起。哀响缠绵兮彻心髓。东风应律兮暖气多。知是汉家天子兮布阳和。羌胡蹈舞兮共讴歌。两国交欢兮罢兵戈。忽遇汉使兮称近诏，遣千金兮赎妾身。喜得生还兮逢圣君。嗟别稚子兮会无因。十有二拍兮兮哀乐均。去住两情兮难具陈。不谓残生兮却得旋归。抚抱胡儿兮泣下沾衣。汉使迎我兮四牡騑騑。号失声兮谁得知。与我生死兮逢此时。愁为子兮日无光辉。焉得羽翼兮将汝归。一步一远兮足难移。魂消影绝兮恩爱遗。十有三拍兮弦急调悲。肝肠搅刺兮人莫我知。身归国兮儿莫之随。心悬悬兮长如饥。四时万物兮有盛衰。唯我愁苦兮不暂移。山高地阔兮见汝无期。更深夜阑兮梦汝来斯。梦中执手兮一喜一悲。觉后痛吾心兮无休歇时。十有四拍兮涕泪交垂。河水东流兮心是思。十五拍兮节调促。气填胸兮谁识曲。处穹庐兮偶殊俗。愿得归兮天从欲。再还汉国兮欢心足。心有怀兮愁转深。日月无私兮曾不照临。子母分离兮意难任。同天隔越兮如商参。生死不相知兮何处寻。十六拍兮思茫茫。我与儿兮各一方。日东月西兮徒相望。不得相随兮空断肠。对萱草兮忧不忘。弹鸣琴兮情何伤。今别子兮归故乡。旧怨平兮新怨长。泣血仰头兮诉苍苍。胡为生兮独罹此殃。十七拍兮心鼻酸。关山阻修兮行路难。去时怀土兮心无绪，来时别儿兮思漫漫。塞上黄蒿兮枝枯叶干。沙场白骨兮刀痕箭瘢。风霜凛凛兮春夏寒。人马饥豗兮筋力单。岂知重得兮入长安。叹息欲绝兮泪阑干。胡笳本自出胡中。缘琴翻出音律同。十八拍兮曲虽终。响有馀兮思无穷。是知丝竹微妙兮均造化之功。哀乐各随人心兮有变则通。胡与汉兮异域殊风。天与地隔兮子西母东。苦我怨气兮浩于长空。六合虽广兮受之应不容。"
  },
  {
    "id": "han#82",
    "title": "悲愤诗二章 其二",
    "author": "蔡琰",
    "content": "嗟薄祜兮遭世患，宗族殄兮门户单。身执略兮入西关，历险阻兮之羌蛮。山谷眇兮路漫漫，眷东愿兮但悲欢。冥当寝兮不能安，饥当食兮不能餐。常流涕兮眦不干，薄志节兮念死难。虽苟活兮无形颜，惟彼方兮远阳精。阴气凝兮雪夏零，沙漠壅兮尘冥冥。有草木兮春不荣，人似兽兮食臭腥。言兜离兮状窈停，岁聿暮兮时迈征。夜悠长兮禁门扃，不能寝兮起屏营。登明殿兮临广庭，玄云合兮翳月星。北风厉兮肃冷冷，胡笳动兮边马鸣。孤雁归兮声嘤嘤，乐人兴兮弹琴筝。音相和兮悲且清，心吐思兮胸愤盈。欲舒气兮恐彼惊，含哀咽兮涕沾颈。家既迎兮当归宁，临长路兮捐所生。儿呼母兮啼失声，我掩耳兮不忍听。追持我兮走茕茕，顿复起兮毁颜形。还顾之兮破人情，心恒绝兮死复生。"
  },
  {
    "id": "han#83",
    "title": "何秀才",
    "author": "汉伦",
    "content": "夏木绕茅庐，棋酒资清宴。密叶绿藏枝，空闻黄鸟啭。"
  },
  {
    "id": "han#84",
    "title": "何秀才",
    "author": "汉伦",
    "content": "褰裳涉幽涧，日落烟岩空。踌躇待新月，长啸来清风。"
  },
  {
    "id": "han#85",
    "title": "何秀才",
    "author": "汉伦",
    "content": "苍苍竹林暝，郁郁松气寒。纵横兴来笔，攲侧醉中冠。"
  },
  {
    "id": "han#86",
    "title": "何秀才",
    "author": "汉伦",
    "content": "浊酒不取味，素琴无复弦。何须更清论，相见自萧然。"
  },
  {
    "id": "han#87",
    "title": "何秀才",
    "author": "汉伦",
    "content": "主人耽诗书，乐道深居久。挟策往来游，东冈复南亩。"
  },
  {
    "id": "han#88",
    "title": "简傅十八官",
    "author": "汉孺",
    "content": "朋旧凋零尽，新交得隽人。文章谐律吕，议论足精神。甚欲邀联骑，无如困负薪。兰亭修禊近，为记永和春。"
  },
  {
    "id": "han#89",
    "title": "李参政请赞",
    "author": "汉老",
    "content": "这汉没量罪过，不合引惹措大。被渠笑里藏刀，杀却吾祖达磨。不知有底冤雠，一向兴灾作祸，杲上座诺，惺惺著，莫教话堕。"
  },
  {
    "id": "han#90",
    "title": "吴府君",
    "author": "汉臣",
    "content": "人夸骂贼与尊君，我看闲家与事兄。更识为人谋质实，便知处己事分明。夜窗残梦鸾离照，风壑哀号乌失声。从此长宁乡下路，两山明月一般情。"
  },
  {
    "id": "han#91",
    "title": "惜誓",
    "author": "贾谊",
    "content": "惜余年老而日衰兮，岁忽忽而不反。登苍天而高举兮，历众山而日远。观江河之纡曲兮，离四海之沾濡。攀北极而一息兮，吸沆瀣以充虚。飞朱鸟使先驱兮，驾太一之象舆。苍龙蚴虬于左骖兮，白虎骋而为右騑。建日月以为盖兮，载玉女于后车。驰骛于杳冥之中兮，休息虖昆仑之墟。乐穷极而不厌兮，愿从容虖神明。涉丹水而驼骋兮，右大夏之遗风。黄鹄之一举兮，知山川之纡曲。再举兮，睹天地之圜方。临中国之众人兮，托回飙乎尚羊。乃至少原之野兮，赤松王乔皆在旁。二子拥瑟而调均兮，余因称乎清商。澹然而自乐兮，吸众气而翱翔。念我长生而久仙兮，不如反余之故乡。黄鹄后时而寄处兮，鸱枭群而制之。神龙失水而陆居兮，为蝼蚁之所裁。夫黄鹄神龙犹如此兮，况贤者之逢乱世哉！寿冉冉而日衰兮，固儃回而不息。俗流从而不止兮，众枉聚而矫直。或偷合而苟进兮，或隐居而深藏。苦称量之不审兮，同权槩而就衡。或推移而苟容兮，或直言之谔謣。伤诚是之不察兮，并纫茅丝以为索。方世俗之幽昏兮，眩白黑之美恶。放山渊之龟玉兮，相与贵夫砾石。梅伯数谏而至醢兮，来革顺志而用国。悲仁人之尽节兮，反为小人之所贼。比干忠谏而剖心兮，箕子被发而佯狂。水背流而源竭兮，木去根而不长。非重躯以虑难兮，惜伤身之无功。已矣哉！独不见夫鸾凤之高翔兮，乃集大皇之壄。循四极而回周兮，见盛德而后下。彼圣人之神德兮，远浊世而自藏。使麒麟可得羁而系兮，又何以异虖犬羊？"
  },
  {
    "id": "han#93",
    "title": "七谏 其一 初放",
    "author": "东方朔",
    "content": "平生于国兮长于原壄。言语讷譅兮又无彊辅。浅智褊能兮闻见又寡。数言便事兮见怨门下。王不察其长利兮卒见弃乎原壄。伏念思过兮无可改者。群众成朋兮上浸以惑。巧佞在前兮贤者灭息。尧舜圣已没兮孰为忠直？高山崔巍兮水流汤汤。死日将至兮与麋鹿如坈。块兮鞠，当道宿，举世皆然兮余将谁告？斥逐鸿鹄兮近习鸱枭，斩伐橘柚兮列树苦桃。便娟之修竹兮寄生乎江潭。上葳蕤而防露兮下泠泠而来风。孰知其不合兮若竹柏之异心。往者不可及兮来者不可待。悠悠苍天兮莫我振理。窃怨君之不寤兮吾独死而后已。"
  },
  {
    "id": "han#94",
    "title": "七谏 其二 沉江",
    "author": "东方朔",
    "content": "惟往古之得失兮，览私微之所伤。尧舜圣而慈仁兮，后世称而弗忘。齐桓失于专任兮，夷吾忠而名彰。晋献惑于㛤姬兮，申生孝而被殃。偃王行其仁义兮，荆文寤而徐亡。纣暴虐以失位兮，周得佐乎吕望。修往古以行恩兮，封比干之丘垄。贤俊慕而自附兮，日浸淫而合同。明法令而修理兮，兰芷幽而有芳。苦众人之妒予兮，箕子寤而佯狂。不顾地以贪名兮，心怫郁而内伤。联蕙芷以为佩兮，过鲍肆而失香。正臣端其操行兮，反离谤而见攘。世俗更而变化兮，伯夷饿于首阳。独廉洁而不容兮，叔齐久而逾明。浮云陈而蔽晦兮，使日月乎无光。忠臣贞而欲谏兮，谗谀毁而在旁。秋草荣其将实兮，微霜下而夜降。商风肃而害生兮，百草育而不长。众并谐以妒贤兮，孤圣特而易伤。怀计谋而不见用兮，岩穴处而隐藏。成功隳而不卒兮，子胥死而不葬。世从俗而变化兮，随风靡而成行。信直退而毁败兮，虚伪进而得当。追悔过之无及兮，岂尽忠而有功。废制度而不用兮，务行私而去公。终不变而死节兮，惜年齿之未央。将方舟而下流兮，冀幸君之发蒙。痛忠言之逆耳兮，恨申子之沉江。愿悉心之所闻兮，遭值君之不聪。不开寤而难道兮，不别横之与纵。听奸臣之浮说兮，绝国家之久长。灭规矩而不用兮，背绳墨之正方。离忧患而乃寤兮，若纵火于秋蓬。业失之而不救兮，尚何论乎祸凶？彼离畔而朋党兮，独行之士其何望？日渐染而不自知兮，秋毫微哉而变容。众轻积而折轴兮，原咎杂而累重。赴湘沅之流澌兮，恐逐波而复东。怀沙砾而自沉兮，不忍见君之蔽壅。"
  },
  {
    "id": "han#96",
    "title": "七谏 其四 怨思",
    "author": "东方朔",
    "content": "贤士穷而隐处兮，廉方正而不容。子胥谏而靡躯兮，比干忠而剖心。子推自割而饲君兮，德日忘而怨深。行明白而曰黑兮，荆棘聚而成林。江离弃于穷巷兮，蒺藜蔓乎东厢。贤者蔽而不见兮，谗谀进而相朋。枭鸮并进而俱鸣兮，凤皇飞而高翔。愿壹往而径逝兮，道壅绝而不通。"
  },
  {
    "id": "han#97",
    "title": "七谏 其五 自悲",
    "author": "东方朔",
    "content": "居愁勤其谁告兮，独永思而忧悲。内自省而不惭兮，操愈坚而不衰。隐三年而无决兮，岁忽忽其若颓。怜余身不足以卒意兮，冀一见而复归。哀人事之不幸兮，属天命而委之咸池。身被疾而不闲兮，心沸热其若汤。冰炭不可以相并兮，吾固知乎命之不长。哀独苦死之无乐兮，惜余年之未央。悲不反余之所居兮，恨离予之故乡。鸟兽惊而失群兮，犹高飞而哀鸣。狐死必首丘兮，夫人孰能不反其真情？故人疏而日忘兮，新人近而俞好。莫能行于杳冥兮，孰能施于无报？苦众人之皆然兮，乘回风而远游。凌恒山其若陋兮，聊愉娱以忘忧。悲虚言之无实兮，苦众口之铄金。过故乡而一顾兮，泣歔欷而沾衿。厌白玉以为面兮，怀琬琰以为心。邪气入而感内兮，施玉色而外淫。何青云之流澜兮，微霜降之蒙蒙。徐风至而徘徊兮，疾风过之汤汤。闻南藩乐而欲往兮，至会稽而且止。见韩众而宿之兮，问天道之所在？借浮云以送予兮，载雌霓而为旌。驾青龙以驰骛兮，班衍衍之冥冥。忽容容其安之兮，超慌忽其焉如。苦众人之难信兮，愿离群而远举。登峦山而远望兮，好桂树之冬荣。观天火之炎炀兮，听大壑之波声。引八维以自道兮，含沆瀣以长生。居不乐以时思兮，食草木之秋实。饮菌若之朝露兮，构桂木而为室。杂橘柚以为囿兮，列新夷与椒桢。鹍鹤孤而夜号兮，哀居者之诚贞。"
  },
  {
    "id": "han#99",
    "title": "七谏 其七 谬谏",
    "author": "东方朔",
    "content": "怨灵修之浩荡兮，夫何执操之不固。悲太山之为隍兮，孰江河之可涸。愿承闲而效志兮，恐犯忌而干讳。卒抚情以寂寞兮，然怊怅而自悲。玉与石其同匮兮，贯鱼眼与珠玑。驽骏杂而不分兮，服罢牛而骖骥。年滔滔而自远兮，寿冉冉而愈衰。心悇憛而烦冤兮，蹇超摇而无冀。固时俗之工巧兮，灭规矩而改错。却骐骥而不乘兮，策驽骀而取路。当世岂无骐骥兮，诚无王良之善驭。见执辔者非其人兮，故驹跳而远去。不量凿而正枘兮，恐矩矱之不同。不论世而高举兮，恐操行之不调。弧弓弛而不张兮，孰云知其所至？无倾危之患难兮，焉知贤士之所死？俗推佞而进富兮，节行张而不著。贤良蔽而不群兮，朋曹比而党誉。邪说饰而多曲兮，正法弧而不公。直士隐而避匿兮，谗谀登乎明堂。弃彭咸之娱乐兮，灭巧倕之绳墨。菎蕗杂于黀蒸兮，机蓬矢以射革。驾蹇驴而无策兮，又何路之能极？以直针而为钓兮，又何鱼之能得？伯牙之绝弦兮，无钟子期而听之。和抱璞而泣血兮，安得良工而剖之？同音者相和兮，同类者相似。飞鸟号其群兮，鹿鸣求其友。故叩宫而宫应兮，弹角而角动。虎啸而谷风至兮，龙举而景云往。音声之相和兮，言物类之相感也。夫方圜之异形兮，势不可以相错。列子隐身而穷处兮，世莫可以寄托。众鸟皆有行列兮，凤独翔翔而无所薄。经浊世而不得志兮，愿侧身岩穴而自托。欲阖口而无言兮，尝被君之厚德。独便悁而怀毒兮，愁郁郁之焉极！念三年之积思兮，愿壹见而陈辞。不及君而骋说兮，世孰可为明之。身寝疾而日愁兮，情沉抑而不扬。众人莫可与论道兮，悲精神之不通。乱曰：鸾皇孔凤日以远兮，畜凫鴐鹅。鸡鹜满堂坛兮，蛙黾游乎华池。要袅奔亡兮，腾驾橐驼。铅刀进御兮，遥弃太阿。拔搴玄芝兮，列树芋荷。橘柚萎枯兮，苦李旖旎。甂瓯登于明堂兮，周鼎潜乎深渊。自古而固然兮，吾又何怨乎今之人！"
  },
  {
    "id": "han#101",
    "title": "九怀 其一 匡机",
    "author": "王褒",
    "content": "极运兮不中，来将屈兮困穷。余深悯兮惨怛，愿一列兮无从。乘日月兮上征，顾游心兮鄗酆。弥览兮九隅，彷徨兮兰宫。芷闾兮乐房，奋摇兮众芳。菌阁兮蕙楼，观道兮从横。宝金兮委积，美玉兮盈堂。桂水兮潺湲，扬流兮洋洋。蓍蔡兮踊跃，孔鹤兮回翔。抚槛兮远望，念君兮不忘。怫郁兮莫陈，永怀兮内伤。"
  },
  {
    "id": "han#103",
    "title": "九怀 其三 危俊",
    "author": "王褒",
    "content": "林不容兮鸣蜩，余何留兮中州？陶嘉月兮聪驾，搴玉英兮自修。结荣茝兮逶逝，将去烝兮远游。径岱土兮魏阙，历九曲兮牵牛。聊假日兮相佯，遗光耀兮周流。望太一兮淹息，纡余辔兮自休。晞白日兮皎皎，弥远路兮悠悠。顾列孛兮缥缥，观幽云兮陈浮。钜宝迁兮砏磤，雉咸雊兮相求。泱莽莽兮究志，惧吾心兮㤽㤽。步余马兮飞柱，览可与兮匹俦。卒莫有兮纤介，永余思兮怞怞。"
  },
  {
    "id": "han#104",
    "title": "九怀 其四 昭世",
    "author": "王褒",
    "content": "世溷兮冥昏，违君兮归真。乘龙兮偃蹇，高回翔兮上臻。袭英衣兮缇䌌，披华裳兮芳芬。登羊角兮扶舆，浮云漠兮自娱。握神精兮雍容，与神人兮相胥。流星坠兮成雨，进瞵盼兮上丘墟。览旧邦兮滃郁，余安能兮久居！志怀逝兮心懰栗，纡余辔兮踌躇。闻素女兮微歌，听王后兮吹竽。魂凄怆兮感哀，肠回回兮盘纡。抚余佩兮缤纷，高太息兮自怜。使祝融兮先行，令昭明兮开门。驰六蛟兮上征，竦余驾兮入冥。历九州兮索合，谁可与兮终生？忽反顾兮西囿，睹轸丘兮崎倾。横垂涕兮泫流，悲余后兮失灵。"
  },
  {
    "id": "han#105",
    "title": "九怀 其五 尊嘉",
    "author": "王褒",
    "content": "季春兮阳阳，列草兮成行。余悲兮兰生，委积兮从横。江离兮遗捐，辛夷兮挤臧。伊思兮往古，亦多兮遭殃。伍胥兮浮江，屈子兮沉湘。运余兮念兹，心内兮怀伤。望淮兮沛沛，滨流兮则逝。榜舫兮下流，东注兮磕磕。蛟龙兮导引，文鱼兮上濑。抽蒲兮陈坐，援芙蕖兮为盖。水跃兮余旌，继以兮微蔡。云旗兮电骛，倏忽兮容裔。河伯兮开门，迎余兮欢欣。顾念兮旧都，怀恨兮艰难。窃哀兮浮萍，泛淫兮无根。"
  },
  {
    "id": "han#106",
    "title": "九怀 其六 蓄英",
    "author": "王褒",
    "content": "秋风兮萧萧，舒芳兮振条。微霜兮眇眇，病夭兮鸣蜩。玄鸟兮辞归，飞翔兮灵丘。望溪兮滃郁，熊罴兮呴嗥。唐虞兮不存，何故兮久留？临渊兮汪洋，顾林兮忽荒。修余兮袿衣，骑霓兮南上。乘云兮回回，亹亹兮自强。将息兮兰皋，失志兮悠悠。蒶蕴兮霉黧，思君兮无聊。身去兮意存，怆恨兮怀愁。"
  },
  {
    "id": "han#107",
    "title": "九怀 其七 思忠",
    "author": "王褒",
    "content": "登九灵兮游神，静女歌兮微晨。悲皇丘兮积葛，众体错兮交纷。贞枝抑兮枯槁，枉车登兮庆云。感余志兮惨栗，心怆怆兮自怜。驾玄螭兮北征，向吾路兮葱岭。连五宿兮建旄，扬氛气兮为旌。历广漠兮驰骛，览中国兮冥冥。玄武步兮水母，与吾期兮南荣。登华盖兮乘阳，聊逍遥兮播光。抽库娄兮酌醴，援瓟瓜兮接粮。毕休息兮远逝，发玉轫兮西行。惟时俗兮疾正，弗可久兮此方。寤辟摽兮永思，心怫郁兮内伤。"
  },
  {
    "id": "han#109",
    "title": "九怀 其九 株昭",
    "author": "王褒",
    "content": "悲哉于嗟兮，心内切磋。款冬而生兮，凋彼叶柯。瓦砾进宝兮，捐弃随和。铅刀厉御兮，顿弃太阿。骥垂两耳兮，中坂蹉跎。蹇驴服驾兮，无用日多。修洁处幽兮，贵宠沙劘。凤皇不翔兮，鹑鴳飞扬。乘虹骖蜺兮，载云变化。鹪䳟开路兮，后属青蛇。步骤桂林兮，超骧卷阿。丘陵翔舞兮，溪谷悲歌。神章灵篇兮，赴曲相和。余私娱兹兮，孰哉复加。还顾世俗兮，坏败罔罗。卷佩将逝兮，涕流滂沲。乱曰：皇门开兮照下土，株秽除兮兰芷睹。四佞放兮后得禹，圣舜摄兮昭尧绪，孰能若兮愿为辅。"
  },
  {
    "id": "han#111",
    "title": "九叹 其二 离世",
    "author": "刘向",
    "content": "灵怀其不吾知兮，灵怀其不吾闻。就灵怀之皇祖兮，愬灵怀之鬼神。灵怀曾不吾与兮，即听夫人之谀辞。余辞上参于天地兮，旁引之于四时。指日月使延照兮，抚招摇以质正。立师旷俾端辞兮，命咎繇使并听。兆出名曰正则兮，卦发字曰灵均。余幼既有此鸿节兮，长愈固而弥纯。不从俗而诐行兮，直躬指而信志。不枉绳以追曲兮，屈情素以从事。端余行其如玉兮，述皇舆之踵迹。群阿容以晦光兮，皇舆覆以幽辟。舆中涂以回畔兮，驷马惊而横奔。执组者不能制兮，必折轭而摧辕。断镳衔以驰骛兮，暮去次而敢止。路荡荡其无人兮，遂不御乎千里。身衡陷而下沈兮，不可获而复登。不顾身之卑贱兮，惜皇舆之不兴。出国门而端指兮，冀壹寤而锡还。哀仆夫之坎毒兮，屡离忧而逢患。九年之中不吾反兮，思彭咸之水游。惜师延之浮渚兮，赴汨罗之长流。遵江曲之逶移兮，触石埼而衡游。波澧澧而扬浇兮，顺长濑之浊流。凌黄沱而下低兮，思还流而复反。玄舆驰而并集兮，身容与而日远。棹舟杭以横濿兮，㴉湘流而南极。立江界而长吟兮，愁哀哀而累息。情慌忽以忘归兮，神浮游以高厉。心蛩蛩而怀顾兮，魂眷眷而独逝。叹曰：余思旧邦心依违兮。日暮黄昏羌幽悲兮。去郢东迁余谁慕兮？谗夫党旅其以兹故兮。河水淫淫情所愿兮。顾瞻郢路终不返兮。"
  },
  {
    "id": "han#112",
    "title": "九叹 其三 怨思",
    "author": "刘向",
    "content": "惟郁郁之忧毒兮，志坎壈而不违。身憔悴而考旦兮，日黄昏而长悲。闵空宇之孤子兮，哀枯杨之冤雏。孤雌吟于高墉兮，鸣鸠栖于桑榆。玄猿失于潜林兮，独偏弃而远放。征夫劳于周行兮，处妇愤而长望。申诚信而罔违兮，情素洁于纽帛。光明齐于日月兮，文采耀于玉石。伤压次而不发兮，思沈抑而不扬。芳懿懿而终败兮，名靡散而不彰。背玉门以奔骛兮，蹇离尤而干诟。若龙逢之沈首兮，王子比干之逢醢。念社稷之几危兮，反为雠而见怨。思国家之离沮兮，躬获愆而结难。若青蝇之伪质兮，晋骊姬之反情。恐登阶之逢殆兮，故退伏于末庭。孽臣之号咷兮，本朝芜而不治。犯颜色而触谏兮，反蒙辜而被疑。菀蘼芜与菌若兮，渐藁本于洿渎。淹芳芷于腐井兮，弃鸡骇于筐簏。执棠溪以刜蓬兮，秉干将以割肉。筐泽泻以豹鞟兮，破荆和以继筑。时溷浊犹未清兮，世殽乱犹未察。欲容与以俟时兮，惧年岁之既晏。顾屈节以从流兮，心巩巩而不夷。宁浮沅而驰骋兮，下江湘以邅回。叹曰：山中槛槛余伤怀兮。征夫皇皇其孰依兮。经营原野杳冥冥兮。乘骐骋骥舒吾情兮。归骸旧邦莫谁语兮。长辞远逝乘湘去兮。"
  },
  {
    "id": "han#113",
    "title": "九叹 其四 远逝",
    "author": "刘向",
    "content": "志隐隐而郁怫兮，愁独哀而冤结。肠纷纭以缭转兮，涕渐渐其若屑。情慨慨而长怀兮，信上皇而质正。合五岳与八灵兮，讯九鬿与六神。指列宿以白情兮，诉五帝以置辞。北斗为我折中兮，太一为余听之。云服阴阳之正道兮，御后土之中和。佩苍龙之蚴虬兮，带隐虹之逶蛇。曳彗星之皓旰兮，抚朱爵与鵔鸃。游清灵之飒戾兮，服云衣之披披。杖玉华与朱旗兮，垂明月之玄珠。举霓旌之墆翳兮，建黄纁之总旄。躬纯粹而罔愆兮，承皇考之妙仪。惜往事之不合兮，横汨罗而下濿。乘隆波而南渡兮，逐江湘之顺流。赴阳侯之潢洋兮，下石濑而登洲。陵鬿堆以蔽视兮，云冥冥而暗前。山峻高以无垠兮，遂曾闳而迫身。雪雰雰而薄木兮，云霏霏而陨集。阜隘狭而幽险兮，石㠁嵯以翳日。悲故乡而发忿兮，去余邦之弥久。背龙门而入河兮，登大坟而望夏首。横舟航而㴉湘兮，耳聊啾而惝慌。波淫淫而周流兮，鸿溶溢而滔荡。路曼曼其无端兮，周容容而无识。引日月以指极兮，少须臾而释思。水波远以冥冥兮，眇不睹其东西。顺风波以南北兮，雾宵晦以纷纷。日杳杳以西颓兮，路长远而窘迫。欲酌醴以娱忧兮，蹇骚骚而不释。叹曰：飘风蓬龙埃坲坲兮。草木摇落时槁悴兮。遭倾遇祸不可救兮。长吟永欷涕究究兮。舒情诉诗冀以自免兮。颓流下陨身日远兮。"
  },
  {
    "id": "han#114",
    "title": "九叹 其五 惜贤",
    "author": "刘向",
    "content": "览屈氏之《离骚》兮，心哀哀而怫郁。声嗷嗷以寂寥兮，顾仆夫之憔悴。拨谄谀而匡邪兮，切淟涊之流俗。荡渨涹之奸咎兮，夷蠢蠢之溷浊。怀芬香而挟蕙兮，佩江蓠之婓婓。握申椒与杜若兮，冠浮云之峨峨。登长陵而四望兮，览芷圃之蠡蠡。游兰皋与蕙林兮，睨玉石之㠁嵯。扬精华以眩耀兮，芳郁渥而纯美。结桂树之旖旎兮，纫荃蕙与辛夷。芳若兹而不御兮，捐林薄而菀死。驱子侨之奔走兮，申徒狄之赴渊。若由夷之纯美兮，介子推之隐山。晋申生之离殃兮，荆和氏之泣血。吴申胥之抉眼兮，王子比干之横废。欲卑身而下体兮，心隐恻而不置。方圜殊而不合兮，钩绳用而异态。欲俟时于须臾兮，日阴曀其将暮。时迟迟其日进兮，年忽忽而日度。妄周容而入世兮，内距闭而不开。俟时风之清激兮，愈氛雾其如塺。进雄鸠之耿耿兮，谗介介而蔽之。默顺风以偃仰兮，尚由由而进之。心懭悢以冤结兮，情舛错以曼忧。搴薜荔于山野兮，采撚支于中洲。望高丘而叹涕兮，悲吸吸而长怀。孰契契而委栋兮，日晻晻而下颓。叹曰：江湘油油长流汨兮。挑揄扬汰荡迅疾兮。忧心展转愁怫郁兮。冤结未舒长隐忿兮。丁时逢殃可奈何兮。劳心悁悁涕滂沱兮。"
  },
  {
    "id": "han#115",
    "title": "九叹 其六 忧苦",
    "author": "刘向",
    "content": "悲余心之悁悁兮，哀故邦之逢殃。辞九年而不复兮，独茕茕而南行。思余俗之流风兮，心纷错而不受。遵壄莽以呼风兮，步从容于山廋。巡陆夷之曲衍兮，幽空虚以寂寞。倚石岩以流涕兮，忧憔悴而无乐。登巑岏以长企兮，望南郢而窥之。山修远其辽辽兮，涂漫漫其无时。听玄鹤之晨鸣兮，于高冈之峨峨。独愤积而哀娱兮，翔江洲而安歌。三鸟飞以自南兮，览其志而欲北。愿寄言于三鸟兮，去飘疾而不可得。欲迁志而改操兮，心纷结其未离。外彷徨而游览兮，内恻隐而含哀。聊须臾以时忘兮，心渐渐其烦错。愿假簧以舒忧兮，志纡郁其难释。叹《离骚》以扬意兮，犹未殚于《九章》。长嘘吸以于悒兮，涕横集而成行。伤明珠之赴泥兮，鱼眼玑之坚藏。同驽鸁与乘驵兮，杂班駮与阘茸。葛藟蔂于桂树兮，鸱鸮集于木兰。偓促谈于廊庙兮，律魁放乎山间。恶虞氏之箫韶兮，好遗风之激楚。潜周鼎于江淮兮，爨土鬵于中宇。且人心之持旧兮，而不可保长。邅彼南道兮，征夫宵行。思念郢路兮，还顾眷眷。涕流交集兮，泣下涟涟。叹曰：登山长望中心悲兮。菀彼青青泣如颓兮。留思北顾涕渐渐兮。折锐摧矜凝泛滥兮。念我茕茕䰟谁求兮？仆夫慌悴散若流兮。"
  },
  {
    "id": "han#116",
    "title": "九叹 其七 悯命",
    "author": "刘向",
    "content": "昔皇考之嘉志兮，喜登能而亮贤。情纯洁而罔秽兮，姿盛质而无愆。放佞人与谄谀兮，斥谗夫与便嬖。亲忠正之悃诚兮，招贞良与明智。心溶溶其不可量兮，情澹澹其若渊。回邪辟而不能入兮，诚愿藏而不可迁。逐下祑于后堂兮，迎虙妃于伊雒。刜谗贼于中廇兮，选吕管于榛薄。丛林之下无怨士兮，江河之畔无隐夫。三苗之徒以放逐兮，伊皋之伦以充庐。今反表以为里兮，颠裳以为衣。戚宋万于两楹兮，废周邵于遐夷。却骐骥以转运兮，腾驴鸁以驰逐。蔡女黜而出帷兮，戎妇入而彩绣服。庆忌囚于阱室兮，陈不占战而赴围。破伯牙之号钟兮，挟人筝而弹纬。藏珉石于金匮兮，捐赤瑾于中庭。韩信蒙于介胄兮，行夫将而攻城。莞芎弃于泽洲兮，瓟瓥蠹于筐簏。麒麟奔于九皋兮，熊罴群而逸囿。折芳枝与琼华兮，树枳棘与薪柴。掘荃蕙与射干兮，耘藜藿与蘘荷。惜今世其何殊兮，远近思而不同。或沈沦其无所达兮，或清激其无所通。哀余生之不当兮，独蒙毒而逢尤。虽謇謇以申志兮，君乖差而屏之。诚惜芳之菲菲兮，反以兹为腐也。怀椒聊之蔎蔎兮，乃逢纷以罹诟也。叹曰：嘉皇既殁终不返兮，山中幽险郢路远兮。谗人諓諓孰可愬兮。征夫罔极谁可语兮。行吟累欷声喟喟兮。怀忧含戚何侘傺兮。"
  },
  {
    "id": "han#117",
    "title": "九叹 其八 思古",
    "author": "刘向",
    "content": "冥冥深林兮树木郁郁。山参差以崭岩兮，阜杳杳以蔽日。悲余心之悁悁兮，目眇眇而遗泣。风骚屑以摇木兮，云吸吸以湫戾。悲余生之无欢兮，愁倥偬于山陆。旦徘徊于长阪兮，夕仿偟而独宿。发披披以鬤鬤兮，躬劬劳而瘏悴。䰟俇俇而南行兮，泣沾襟而濡袂。心婵媛而无告兮，口噤闭而不言。违郢都之旧闾兮，回湘沅而远迁。念余邦之横陷兮，宗鬼神之无次。闵先嗣之中绝兮，心惶惑而自悲。聊浮游于山陕兮，步周流于江畔。临深水而长啸兮，且倘佯而泛观。兴《离骚》之微文兮，冀灵修之壹悟。还余车于南郢兮，复往轨于初古。道修远其难迁兮，伤余心之不能已。背三五之典刑兮，绝《洪范》之辟纪。播规矩以背度兮，错权衡而任意。操绳墨而放弃兮，倾容幸而侍侧。甘棠枯于丰草兮，藜棘树于中庭。西施斥于北宫兮，仳倠倚于弥楹。乌获戚而骖乘兮，燕公操于马圉。蒯瞆登于清府兮，咎繇弃而在壄。盖见兹以永叹兮，欲登阶而狐疑。乘白水而高骛兮，因徙弛而长辞。叹曰：倘佯垆阪沼水深兮。容与汉渚涕淫淫兮。钟牙已死谁为声兮？纤阿不御焉舒情兮？曾哀凄欷心离离兮。还顾高丘泣如洒兮。"
  },
  {
    "id": "han#118",
    "title": "九叹 其九 远游",
    "author": "刘向",
    "content": "悲余性之不可改兮，屡惩艾而不移。服觉皓以殊俗兮，貌揭揭以巍巍。譬若王侨之乘云兮，载赤霄而凌太清。欲与天地参寿兮，与日月而比荣。登昆仑而北首兮，悉灵圉而来谒。选鬼神于太阴兮，登阊阖于玄阙。回朕车俾西引兮，褰虹旗于玉门。驰六龙于三危兮，朝西灵于九滨。结余轸于西山兮，横飞谷以南征。绝都广以直指兮，历祝融于朱冥。枉玉衡于炎火兮，委两馆于咸唐。贯澒蒙以东朅兮，维六龙于扶桑。周流览于四海兮，志升降以高驰。征九神于回极兮，建虹采以招指。驾鸾凤以上游兮，从玄鹤与鹪明。孔鸟飞而送迎兮，腾群鹤于瑶光。排帝宫与罗囿兮，升县圃以眩灭。结琼枝以杂佩兮，立长庚以继日。凌惊雷以轶骇电兮，缀鬼谷于北辰。鞭风伯使先驱兮，囚灵玄于虞渊。溯高风以低佪兮，览周流于朔方。就颛顼而陈辞兮，考玄冥于空桑。旋车逝于崇山兮，奏虞舜于苍梧。㴉杨舟于会稽兮，就申胥于五湖。见南郢之流风兮，殒余躬于沅湘。望旧邦之黯黮兮，时溷浊其犹未央。怀兰茝之芬芳兮，妒被离而折之。张绛帷以襜襜兮，风邑邑而蔽之。日暾暾其西舍兮，阳焱焱而复顾。聊假日以须臾兮，何骚骚而自故。叹曰：譬彼蛟龙乘云浮兮。泛淫澒溶纷若雾兮。潺湲轇轕雷动电发馺高举兮。升虚凌冥沛浊浮清入帝宫兮。摇翘奋羽驰风骋雨游无穷兮。"
  },
  {
    "id": "han#119",
    "title": "九思 其一 逢尤",
    "author": "王逸",
    "content": "悲兮愁，哀兮忧。天生我兮当暗时，被诼谮兮虚获尤。心烦愦兮意无聊，严载驾兮出戏游。周八极兮历九州，求轩辕兮索重华。世既卓兮远眇眇，握佩玖兮中路躇。羡咎繇兮建典谟，懿风后兮受瑞图。悯余命兮遭六极，委玉质兮于泥涂。遽傽遑兮驱林泽，步屏营兮行丘阿。车軏折兮马虺颓，憃怅立兮涕滂沱。思丁文兮圣明哲，哀平差兮迷谬愚。吕傅举兮殷周兴，忌嚭专兮郢吴虚。仰长叹兮气䭇结，悒殟绝兮咶复苏。虎兕争兮于廷中，豺狼斗兮我之隅。云雾会兮日冥晦，飘风起兮扬尘埃。走鬯罔兮乍东西，欲窜伏兮其焉如。念灵闺兮隩重深，愿竭节兮隔无由。望旧邦兮路逶随，忧心悄兮志勤劬。䰟茕茕兮不遑寐，目脉脉兮寤终朝。"
  },
  {
    "id": "han#120",
    "title": "九思 其二 怨上",
    "author": "王逸",
    "content": "令尹兮謷謷，群司兮哝哝。哀哉兮淈淈，上下兮同流。菽藟兮蔓衍，芳虈兮挫枯。朱紫兮杂乱，曾莫兮别诸。倚此兮岩穴，永思兮窈悠。嗟怀兮眩惑，用志兮不昭。将丧兮玉斗，遗失兮钮枢。我心兮煎熬，惟是兮用忧。进恶兮九旬，复顾兮彭务。拟斯兮二踪，未知兮所投。谣吟兮中壄，上察兮璇玑。大火兮西睨，摄提兮运低。雷霆兮硠磕，雹霰兮霏霏。奔电兮光晃，凉风兮怆凄。鸟兽兮惊骇，相从兮宿栖。鸳鸯兮噰噰，狐狸兮徾徾。哀吾兮介特，独处兮罔依。蝼蛄兮鸣东，蟊蠽兮号西。蛓缘兮我裳，蠋入兮我怀。虫豸兮夹余，惆怅兮自悲。伫立兮忉怛，心结縎兮折摧。"
  },
  {
    "id": "han#121",
    "title": "九思 其三 疾世",
    "author": "王逸",
    "content": "周徘徊兮汉渚，求水神兮灵女。嗟此国兮无良，媒女诎兮謰謱。鴳雀列兮哗欢，鸲鹆鸣兮聒余。抱昭华兮宝璋，欲衒鬻兮莫取。言旋迈兮北徂，叫我友兮配耦。日阴曀兮未光，阒睄窕兮靡睹。纷载驱兮高驰，将咨询兮皇羲。遵河皋兮周流，路变易兮时乖。濿沧海兮东游，沐盥浴兮天池。访太昊兮道要，云靡贵兮仁义。志欣乐兮反征，就周文兮邠岐。秉玉英兮结誓，日欲暮兮心悲。惟天禄兮不再，背我信兮自违。逾陇堆兮渡漠，过桂车兮合黎。赴昆山兮絷騄，从卬遨兮栖迟。吮玉液兮止渴，啮芝华兮疗饥。居嵺廓兮鲜畴，远梁昌兮几迷。望江汉兮濩渃，心紧絭兮伤怀。时昢昢兮旦旦，尘莫莫兮未晞。忧不暇兮寝食，咤增叹兮如雷。"
  },
  {
    "id": "han#122",
    "title": "九思 其四 悯上",
    "author": "王逸",
    "content": "哀世兮睩睩，諓諓兮嗌喔。众多兮阿媚，骫靡兮成俗。贪枉兮党比，贞良兮茕独。鹄窜兮枳棘，鹈集兮帷幄。蘮蕠兮青葱，稿本兮萎落。睹斯兮伪惑。心为兮隔错。逡巡兮圃薮，率彼兮畛陌。川谷兮渊渊，山峊兮峉峉。丛林兮崟崟，株榛兮岳岳。霜雪兮漼溰，冰冻兮洛泽。东西兮南北，罔所兮归薄。庇荫兮枯树，匍匐兮岩石。蜷局兮寒局数，独处兮志不申，年齿尽兮命迫促。魁垒挤摧兮常困辱，含忧强老兮愁不乐。须发苎悴兮顠鬓白，思灵泽兮一膏沐。怀兰英兮把琼若，待天明兮立踯躅。云蒙蒙兮电倏烁，孤雌惊兮鸣呴呴。思怫郁兮肝切剥，忿悁悒兮孰诉告。"
  },
  {
    "id": "han#123",
    "title": "九思 其五 遭厄",
    "author": "王逸",
    "content": "悼屈子兮遭厄，沈王躬兮湘汨。何楚国兮难化，迄于今兮不易。士莫志兮羔裘，竞佞谀兮谗阋。指正义兮为曲，訾玉璧兮为石。鸱雕游兮华屋，鵔鸃栖兮柴蔟。起奋迅兮奔走，违群小兮謑诟。载青云兮上升，适昭明兮所处。蹑天衢兮长驱，踵九阳兮戏荡。越云汉兮南济，秣余马兮河鼓。云霓纷兮晻翳，参辰回兮颠倒。逢流星兮问路，顾我指兮从左。俓娵觜兮直驰，御者迷兮失轨。遂踢达兮邪造，与日月兮殊道。志阏绝兮安如，哀所求兮不耦。攀天阶兮下视，见鄢郢兮旧宇。意逍遥兮欲归，众秽盛兮杳杳。思哽饐兮诘诎，涕流澜兮如雨。"
  },
  {
    "id": "han#127",
    "title": "九思 其九 守志",
    "author": "王逸",
    "content": "陟玉峦兮逍遥，览高冈兮峣峣。桂树列兮纷敷，吐紫华兮布条。实孔鸾兮所居，今其集兮惟鸮。乌鹊惊兮哑哑，余顾瞻兮怊怊。彼日月兮暗昧，障覆天兮祲氛。伊我后兮不聪，焉陈诚兮效忠。摅羽翮兮超俗，游陶遨兮养神。乘六蛟兮蜿蝉，遂驰骋兮升云。扬彗光兮为旗，秉电策兮为鞭。朝晨发兮鄢郢，食时至兮增泉。绕曲阿兮北次，造我车兮南端。谒玄黄兮纳贽，崇忠贞兮弥坚。历九宫兮遍观，睹秘藏兮宝珍。就傅说兮骑龙，与织女兮合婚。举天罼兮掩邪，彀天弧兮射奸。随真人兮翱翔，食元气兮长存。望太微兮穆穆，睨三阶兮炳分。相辅政兮成化，建烈业兮垂勋。目瞥瞥兮西没，道遐迥兮阻叹。志蓄积兮未通，怅敞罔兮自怜。乱曰：天庭明兮云霓藏，三光朗兮镜万方。斥蜥蜴兮进龟龙，策谋从兮翼机衡。配稷契兮恢唐功，嗟英俊兮未为双。"
  },
  {
    "id": "han#128",
    "title": "鸿鹄",
    "author": "刘邦",
    "content": "鸿鹄高飞。一举千里。羽翼㠯就。横绝四海。横绝四海。又可奈何。虽有矰缴。尚云安所施。"
  },
  {
    "id": "han#129",
    "title": "歌",
    "author": "四皓",
    "content": "莫莫高山。深谷逶迤。晔晔紫芝。可以疗饥。唐虞世远。吾将何归。驷马高盖。其忧甚大。富贵之畏人兮。不若贫贱之肆志。"
  },
  {
    "id": "han#130",
    "title": "采芝操",
    "author": "四皓",
    "content": "皓天嗟嗟，深谷逶迤。树木莫莫，高山崔嵬。严居穴处，以为幄茵。晔晔紫芝，可以疗饥。唐虞往矣，吾当安归。"
  },
  {
    "id": "han#131",
    "title": "舂歌诗",
    "author": "戚夫人",
    "content": "子为王，母为虏。终日舂薄暮，常与死为伍。相离三千里，当谁使告女。"
  },
  {
    "id": "han#132",
    "title": "歌",
    "author": "刘友",
    "content": "诸吕用事兮刘氏微。迫胁王侯兮彊授我妃。我妃既妒兮诬我以恶。谗女乱国兮上曾不寤。我无忠臣兮何故弃国。自快中野兮苍天与直。于嗟不可悔兮宁早自贼。为王饿死兮谁者怜之。吕氏绝理兮托天报仇。"
  },
  {
    "id": "han#133",
    "title": "耕田歌",
    "author": "刘章",
    "content": "深耕穊种，立苗欲疏。非其种者，锄而去之。"
  },
  {
    "id": "han#134",
    "title": "歌",
    "author": "枚乘",
    "content": "麦秀蔪兮雉朝飞。向虚壑兮背枯槐。依绝区兮临回溪。"
  },
  {
    "id": "han#135",
    "title": "八公操",
    "author": "刘安",
    "content": "煌煌上天照下土兮，知我好道公来下兮。公将与予生毛羽兮，超腾青云蹈梁甫兮。观见瑶光过北斗兮，驰乘风云使玉女兮。含精吐气嚼芝草兮，悠悠将将天相保兮。"
  },
  {
    "id": "han#136",
    "title": "歌",
    "author": "司马相如",
    "content": "独处室兮廓无依。思佳人兮情伤悲。彼君子兮来何迟。日既墓兮华色衰。敢托身兮长自私。"
  },
  {
    "id": "han#137",
    "title": "琴歌二首 其二",
    "author": "司马相如",
    "content": "皇兮皇兮从我栖，得托孳尾永为妃。交情通意心和谐，中夜相从知者谁。双翼俱起翻高飞，无感我心使余悲。"
  },
  {
    "id": "han#138",
    "title": "歌",
    "author": "东方朔",
    "content": "陆沉于俗。避世金马门。宫殿中可以避世全身。何必深山之中蒿庐之下。"
  },
  {
    "id": "han#139",
    "title": "嗟伯夷",
    "author": "东方朔",
    "content": "穷隐处兮窟穴自藏。与其随佞而得志兮。不若从孤竹于首阳。"
  },
  {
    "id": "han#140",
    "title": "七言",
    "author": "东方朔",
    "content": "折羽翼兮摩苍天。"
  },
  {
    "id": "han#141",
    "title": "六言",
    "author": "东方朔",
    "content": "合樽促席相娱，计策弃捐不收。"
  },
  {
    "id": "han#142",
    "title": "醉歌",
    "author": "商丘成",
    "content": "出居安能郁郁。"
  },
  {
    "id": "han#143",
    "title": "讽谏诗",
    "author": "韦孟",
    "content": "肃肃我祖，国自豕韦。黼衣朱绂，四牡龙旗。彤弓斯征，抚宁遐荒。总齐群邦，以翼大商。迭彼大彭，勋绩惟光。至于有周，历世会同。王赧听谮，寔绝我邦。我邦既绝，厥政斯逸。赏罚之行，非繇王室。庶尹群后，靡扶靡卫。五服崩离，宗周以队。我祖斯微，迁于彭城。在予小子，勤诶厥生。阸此嫚秦，耒耜以耕。悠悠嫚秦，上天不宁。乃眷南顾，授汉于京。于赫有汉，四方是征。靡适不怀，万国逌平。乃命厥弟，建侯于楚。俾我小臣，惟傅是辅。竞竞元王，恭俭净壹。惠此黎民，纳彼辅弼。飨国渐世，垂烈于后。乃及夷王，克奉厥绪。咨命不永，惟王统祀。左右陪臣，此惟皇士。如何我王，不思守保。不惟履冰，以继祖考。邦事是废，逸游是娱。犬马繇繇，是放是驱。务彼鸟兽，忽此稼苗。烝民以匮，我王以偷。所弘非德，所亲非俊。唯囿是恢，唯谀是信。睮睮谄夫，咢咢黄发。如何我王，曾不是察。既藐下臣，追欲从逸。嫚彼显祖，轻兹削黜。嗟嗟我王，汉之睦亲。曾不夙夜，以休令闻。穆穆天子，临尔下土。明明群司，执宪靡顾。正遐繇近，殆其怙兹。嗟嗟我王，曷不此思。非思非鉴，嗣其罔则。弥弥其失，岌岌其国。致冰匪霜，致队靡嫚。瞻惟我王，昔靡不练。兴国救颠，孰违悔过。追思黄发，秦缪以霸。岁月其徂，年其逮耇。于昔君子，庶显于后。我王如何，曾不斯览。黄发不近，胡不时监。"
  },
  {
    "id": "han#144",
    "title": "在邹诗",
    "author": "韦孟",
    "content": "微微小子，既耇且陋。岂不牵位，秽我王朝。王朝肃清，惟俊之庭。顾瞻余躬，惧秽此征。我之退征，请于天子。天子我恤，矜我发齿。赫赫天子，明悊且仁。县车之义，以洎小臣。嗟我小子，岂不怀土。庶我王寤，越迁于鲁。既去祢祖，惟怀惟顾。祈祈我徒，戴负盈路。爰戾于邹，鬋茅作堂。我徒我环，筑室于墙。我既迁逝，心存我旧。梦我渎上，立于王朝。其梦如何，梦争王室。其争如何，梦王我弼。寤其外邦，欢其喟然。念我祖考，泣涕其涟。微微老夫，咨既迁绝。洋洋仲尼，视我遗烈。济济邹鲁，礼义唯恭。诵习弦歌，于异他邦。我虽鄙耇，心其好而。我徒侃尔，乐亦在而。"
  },
  {
    "id": "han#145",
    "title": "黄鹄歌",
    "author": "刘弗陵",
    "content": "黄鹄飞兮下建章。羽肃肃兮行跄跄。金为衣兮菊为裳。唼喋荷荇。出入蒹葭。自顾菲薄。愧尔嘉祥。"
  },
  {
    "id": "han#146",
    "title": "歌",
    "author": "刘旦",
    "content": "归空城兮狗不吠。鸡不鸣。横术何广广兮固知国中之无人。"
  },
  {
    "id": "han#147",
    "title": "歌",
    "author": "华容夫人",
    "content": "发纷纷兮寘渠。骨籍籍兮亡居。母求死子兮妻求死夫。裴回两渠间兮君子独安居。"
  },
  {
    "id": "han#148",
    "title": "歌",
    "author": "李陵",
    "content": "径万里兮度沙漠。为君将兮奋匈奴。路穷绝兮矢刃摧。士众灭兮名已隤。老母已死虽欲报恩将安归。"
  },
  {
    "id": "han#149",
    "title": "歌二首 其一 为望卿作",
    "author": "刘去",
    "content": "背尊章，嫖以忽。谋屈奇，起自绝。行周流，自生患。谅非望，今谁怨。"
  },
  {
    "id": "han#150",
    "title": "歌二首 其二 为修成作",
    "author": "刘去",
    "content": "愁莫愁。居无聊。心重结。意不舒。内茀郁。忧哀积。上不见天。生何益。日崔隤。时不再。愿弃躯。死无悔。"
  },
  {
    "id": "han#151",
    "title": "歌",
    "author": "刘胥",
    "content": "欲久生兮无终。长不乐兮安穷。奉天期兮不得须臾。千里马兮驻待路。黄泉下兮幽深。人生要死。何为苦心。何用为乐心所喜。出入无悰为乐亟。蒿里召兮郭门阅。死不得取代庸。身自逝。"
  },
  {
    "id": "han#152",
    "title": "歌诗",
    "author": "杨恽",
    "content": "田彼南山。芜秽不治。种一顷豆。落而为萁。人生行乐耳。须富贵何时。"
  },
  {
    "id": "han#153",
    "title": "自劾诗",
    "author": "韦玄成",
    "content": "赫矣我祖，侯于豕韦。赐命建伯，有殷以绥。厥绩既昭，车服有常。朝宗商邑，四牡翔翔。德之令显，庆流于裔。宗周至汉，群后历世。肃肃楚傅，辅翼元夷。厥驷有庸，惟慎惟祗。嗣王孔佚，越迁于邹。五世圹僚，至我节侯。惟我节侯，显德遐闻。左右昭宣，五品以训。既耇致位，惟懿惟奂。厥赐祁祁，百金洎馆。国彼扶阳，在京之东。惟帝是留，政谋是从。绎绎六辔，是列是理。威仪济济，朝享天子。天子穆穆，是宗是师。四方遐尔，观国之辉。茅土之继，在我俊兄。惟我俊兄，是让是形。于休厥德，于赫有声。致我小子，越留于京。惟我小子，不肃会同。媠彼车服，黜此附庸。赫赫显爵，自我队之。微微附庸，自我招之。谁能忍愧，寄之我颜。谁将遐征，从之夷蛮。于赫三事，匪俊匪作。于蔑小子，终焉其度。谁谓华高，企其齐而。谁谓德难，厉其庶而。嗟我小子，于贰其尤。队彼令声，申此择辞。四方群后，我监我视。威仪车服，唯肃是履。"
  },
  {
    "id": "han#154",
    "title": "戒子孙诗",
    "author": "韦玄成",
    "content": "于肃君子，既令厥德。仪服此恭，棣棣其则。咨余小子，既德靡逮。曾是车服，荒嫚以队。明明天子，俊德烈烈。不遂我遗，恤我九列。我既兹恤，惟夙惟夜。畏忌是申，供事靡惰。天子我监，登我三事。顾我伤队，爵复我旧。我既此登，望我旧阶。先后兹度，涟涟孔怀。司直御事，我熙我盛。群公百僚，我嘉我庆。于异卿士，非同我心。三事惟艰，莫我肯矜。赫赫三事，力虽此毕。非我所度，退其罔日。昔我之队，畏不此居。今我度兹，戚戚其惧。嗟我后人，命其靡常。靖享尔位，瞻仰靡荒。慎尔会同，戒尔车服。无媠尔仪，以保尔域。尔无我视，不慎不整。我之此复，惟禄之幸。于戏后人，惟肃惟栗。无忝显祖，以蕃汉室。"
  },
  {
    "id": "han#155",
    "title": "七言",
    "author": "刘向",
    "content": "博学多识与凡殊，时将昏暮白日午。朅来归耕永自疏，结构野草起屋庐。宴处从容观诗书，山鸟群鸣我心怀。"
  },
  {
    "id": "han#157",
    "title": "朱鹭",
    "author": "两汉乐府",
    "content": "朱鹭，鱼以乌，路訾邪，鹭何食，食茄下。不之食，不以吐，将以问谏者。"
  },
  {
    "id": "han#158",
    "title": "思悲翁",
    "author": "两汉乐府",
    "content": "思悲翁。唐思。夺我美人侵以遇。悲翁但思。蓬首狗。逐狡兔。食交君。枭子五。枭母六。拉沓高飞莫安宿。"
  },
  {
    "id": "han#159",
    "title": "艾如张",
    "author": "两汉乐府",
    "content": "艾而张罗。夷于何。行成之。四时和。山出黄雀亦有罗。雀以高飞奈雀何。为此倚欲。谁肯礞室。"
  },
  {
    "id": "han#160",
    "title": "上之回",
    "author": "两汉乐府",
    "content": "上之回。所中益。夏将至。行将北。以承甘泉宫。寒暑德。游石关。望诸国。月支臣。匈奴服。令从百官疾驱驰。千秋万岁乐无极。"
  },
  {
    "id": "han#161",
    "title": "翁离",
    "author": "两汉乐府",
    "content": "拥离趾中可筑室。何用葺之蕙用兰。拥离趾中。"
  },
  {
    "id": "han#162",
    "title": "巫山高",
    "author": "两汉乐府",
    "content": "巫山高。高以大。淮水深。难以逝。我欲东归。害梁不为。我集无高曳。水何梁。汤汤回回。临水远望。泣下沾衣。远道之人心思归。谓之何。"
  },
  {
    "id": "han#163",
    "title": "上陵",
    "author": "两汉乐府",
    "content": "上陵何美美。下津风以寒。问客从何来。言从水中央。桂树为君船。青丝为君笮。木兰为君棹。黄金错其间。沧海之雀赤翅鸿。白雁随。山林乍开乍合。曾不知日月明。醴泉之水。光泽何蔚蔚。芝为车。龙为马。览遨游。四海外。甘露初二年。芝生铜池中。仙人下来饮。延寿千万岁。"
  },
  {
    "id": "han#164",
    "title": "将进酒",
    "author": "两汉乐府",
    "content": "将进酒。乘大白。辨加哉。诗审搏。放故歌。心所作。同阴气。诗悉索。使禹良工。观者苦。"
  },
  {
    "id": "han#165",
    "title": "君马黄",
    "author": "两汉乐府",
    "content": "君马黄。臣马苍。二马同逐臣马良。易之有騩蔡有赭。美人归以南。驾车驰马。美人伤我心。佳人归以北。驾车驰马。佳人安终极。"
  },
  {
    "id": "han#166",
    "title": "芳树",
    "author": "两汉乐府",
    "content": "芳树日月君乱如于风。芳树不上无心。温而鹄。三而为行。临兰池。心中怀怅。心不可匡。目不可顾。妒人之子愁杀人。君有它心。乐不可禁。王将何似。如丝如鱼乎。悲矣。"
  },
  {
    "id": "han#167",
    "title": "雉子班",
    "author": "两汉乐府",
    "content": "雉子班如此之于雉梁。无以吾翁孺雉子。知得雉子高飞止。黄鹄飞之以千里。王可思雄来飞从雌视子。趋一雉雉子车大驾马滕被王送行所中。尧羊飞从王孙行。"
  },
  {
    "id": "han#168",
    "title": "圣人出",
    "author": "两汉乐府",
    "content": "圣人出。阴阳和。美人出。游九河。佳人来。騑离哉何。驾六飞龙四时和。君之臣明护不道。美人哉。宜天子。免甘星筮乐甫始。美人子。含四海。"
  },
  {
    "id": "han#169",
    "title": "临高台",
    "author": "两汉乐府",
    "content": "临高台以轩。下有清水清且寒。江有香草目以兰。黄鹄高飞离哉翻。关弓射鹄。令我主寿万年。收中吾。"
  },
  {
    "id": "han#170",
    "title": "远如期",
    "author": "两汉乐府",
    "content": "远如期。益如寿。处天左侧。大乐万岁。与天无极。雅乐陈。佳哉纷。单于自归。动如惊心。虞心大佳。万人还来。谒者引。乡殿陈。累世未尝闻之。增寿万年亦诚哉。"
  },
  {
    "id": "han#172",
    "title": "武溪深",
    "author": "马援",
    "content": "滔滔五溪一何深。鸟飞不度兽不敢临。嗟哉五溪多毒淫。"
  },
  {
    "id": "han#173",
    "title": "射乌辞",
    "author": "王吉",
    "content": "乌乌哑哑。引弓射。洞左腋。陛下寿万年。臣为二千石。"
  },
  {
    "id": "han#174",
    "title": "歌诗三章 其一 远夷乐德歌",
    "author": "唐菆",
    "content": "大汉是治。与天合意。吏译平端。不从我来。闻风向化。所见奇异。多赐缯布。甘美酒食。昌乐肉飞。屈申悉备。蛮夷贫薄。无所报嗣。愿主长寿。子孙昌炽。"
  },
  {
    "id": "han#175",
    "title": "歌诗三章 其二 远夷慕德歌",
    "author": "唐菆",
    "content": "蛮夷所处。日入之部。慕义向化。归日出主。圣德深恩。与人富厚。冬多霜雪。夏多和雨。寒温时适。部人多有。涉危历险。不远万里。去俗归德。心归慈母。"
  },
  {
    "id": "han#176",
    "title": "歌诗三章 其三 远夷怀德歌",
    "author": "唐菆",
    "content": "荒服之外。土地硗埆。食肉衣皮。不见盐谷。吏译传风。大汉安乐。携负归仁。触冒险狭。高山岐峻。缘崖磻石。木薄发家。百宿到洛。父子同赐。怀抱匹帛。传告种人。长愿臣仆。"
  },
  {
    "id": "han#177",
    "title": "京师上巳篇",
    "author": "杜笃",
    "content": "窈窕淑女美胜艳，妃戴翡翠珥明珠。"
  },
  {
    "id": "han#178",
    "title": "适吴诗",
    "author": "梁鸿",
    "content": "逝旧邦兮遐征，将遥集兮东南。心惙怛兮伤悴，忘菲菲兮升降。欲乘策兮纵迈，疾吾俗兮作谗。竞举枉兮措直，咸先佞兮唌唌。固靡惭兮独建，冀异州兮尚贤。聊逍遥兮遨嬉，缵仲尼兮周流。傥云睹兮我悦，遂舍车兮即浮。过季札兮延陵，求鲁连兮海隅。虽不察兮光貌，幸神灵兮与休。惟季春兮华阜，麦含英兮方秀。哀茂时兮逾迈，悯芳香兮日臭。悼吾心兮不获，长委结兮焉究。口嚣嚣兮余讪，嗟恇恇兮谁留。"
  },
  {
    "id": "han#179",
    "title": "思友诗",
    "author": "梁鸿",
    "content": "鸟嘤嘤兮友之期。念高子兮仆怀思。想念恢兮爰集兹。"
  },
  {
    "id": "han#180",
    "title": "武德舞歌诗",
    "author": "刘苍",
    "content": "于穆世庙，肃雍显清。俊乂翼翼，秉文之成。越序上帝，骏奔来宁。建立三雍，封禅泰山。章明图谶，放唐之文。休矣惟德，罔射协同。本支百世，永保厥功。"
  },
  {
    "id": "han#181",
    "title": "歌",
    "author": "崔骃",
    "content": "皇皇太上湛恩笃兮，庶见我王咸思觌兮。仁爱纷纭德优渥兮，滂霈群生泽淋漉兮。惠我无疆承天祉兮，流衍万昆长无已兮。"
  },
  {
    "id": "han#182",
    "title": "安封侯诗",
    "author": "崔骃",
    "content": "戎马鸣兮金鼓震，壮士激兮忘身命。被兕甲兮跨良马，挥长戟兮彀强弩。"
  },
  {
    "id": "han#183",
    "title": "七言诗",
    "author": "崔骃",
    "content": "鸾鸟高翔时来仪。应治归德合望规。啄食楝实饮华池。"
  },
  {
    "id": "han#184",
    "title": "七言诗",
    "author": "崔骃",
    "content": "皦皦练丝退浊污。"
  },
  {
    "id": "han#185",
    "title": "三言诗",
    "author": "崔骃",
    "content": "屏九皋，咏典文。披五素，耽三坟。"
  },
  {
    "id": "han#186",
    "title": "迪志诗",
    "author": "傅毅",
    "content": "咨尔庶士，迨时斯勖。日月逾迈，岂云旋复。哀我经营，膂力靡及。在兹弱冠，靡所树立。于赫我祖，显于殷国。贰迹阿衡，克光其则。武丁兴商，伊宗皇士。爰作股肱，万邦是纪。奕世载德，迄我显考。保膺淑懿，缵修其道。汉之中叶，俊乂式序。秩彼殷宗，光此勋绪。伊余小子，秽陋靡逮。惧我世烈，自兹以坠。谁能革浊，清我濯溉。谁能昭暗，启我童昧。先人有训，我讯我诰。训我嘉务，诲我博学。爰率朋友，寻此旧则。契阔夙夜，庶不懈忒。秩秩大猷，纪纲庶式。匪勤匪昭，匪壹匪测。农夫不怠，越有黍稷。谁能云作，考之居息。二事败叶，多疾我力。如彼遵衢，则罔所极。二志靡成，聿劳我心。如彼兼听，则溷于音。于戏君子，无恒自逸。徂年如流，鲜兹暇日。行迈屡税，胡能有迄。密勿朝夕，聿同始卒。"
  },
  {
    "id": "han#187",
    "title": "歌",
    "author": "傅毅",
    "content": "陟景山兮采芳苓。哀不惨伤乐不流声。弹羽跃水叩角奋荣。沈微玄穆感物寤灵。"
  },
  {
    "id": "han#188",
    "title": "赞贾逵诗",
    "author": "刘珍",
    "content": "摛藻扬晖，如山如云。世有令闻，以迄于君。"
  },
  {
    "id": "han#189",
    "title": "诗",
    "author": "刘騊駼",
    "content": "缥碧以为瓦。"
  },
  {
    "id": "han#190",
    "title": "九曲歌",
    "author": "李尤",
    "content": "年岁晚墓时已斜。安得壮士翻日车。肥骨消灭随尘去。"
  },
  {
    "id": "han#193",
    "title": "歌",
    "author": "张衡",
    "content": "天地烟煴，百卉含花。鸣鹤交颈，雎鸠相和。处子怀春，精魂回移。如何淑明，忘我实多。"
  },
  {
    "id": "han#194",
    "title": "歌",
    "author": "张衡",
    "content": "皇皇者凤，通玄知时。萃于山趾，与帝邀期。吉事有祥，惟汉之祺。"
  },
  {
    "id": "han#195",
    "title": "歌",
    "author": "张衡",
    "content": "惊雄逝兮孤雌翔。临归风兮思故乡。"
  },
  {
    "id": "han#196",
    "title": "叹",
    "author": "张衡",
    "content": "大火流兮草虫鸣。繁霜降兮草木零。秋为期兮时已征。思美人兮悉民屏营。"
  },
  {
    "id": "han#197",
    "title": "同声歌",
    "author": "张衡",
    "content": "邂逅承际会，得充君后房。情好新交接，恐栗若探汤。不才勉自竭，贱妾职所当。绸缪主中阁，奉礼助烝尝。思为苑蒻席，在下蔽匡床。愿为罗衾帱，在上卫风霜。洒扫清枕席，鞮芬以狄香。重户结金扃，高下华灯光。衣解巾粉御，列图陈枕张。素女为我师，仪态盈万方。众夫所希见，天老教轩皇。乐莫斯夜乐，没齿焉可忘。"
  },
  {
    "id": "han#198",
    "title": "歌",
    "author": "张衡",
    "content": "浩浩阳春发，杨柳何依依。百鸟自南归，翱翔萃我枝。"
  },
  {
    "id": "han#199",
    "title": "怨诗",
    "author": "张衡",
    "content": "猗猗秋兰，植彼中阿。有馥其芳，有黄其葩。虽曰幽深，厥美弥嘉。之子之远，我劳如何。我闻其声，载坐载起。同心离居，绝我中肠。"
  },
  {
    "id": "han#200",
    "title": "诗",
    "author": "张衡",
    "content": "愿言不获，终然永思。"
  },
  {
    "id": "han#201",
    "title": "招商歌",
    "author": "刘宏",
    "content": "凉风起兮日照渠。青荷书偃叶夜舒。惟日不足乐有馀。清丝流管歌玉凫。千年万岁嘉难逾。"
  },
  {
    "id": "han#202",
    "title": "诗二首 其一",
    "author": "郦炎",
    "content": "大道夷且长，窘路狭且促。修翼无卑栖，远趾不步局。舒吾陵霄羽，奋此千里足。超迈绝尘驱，倏忽谁能逐。贤愚岂常类，禀性在清浊。富贵有人籍，贫贱无人录。通塞苟由已，吉士不相卜。陈平敖里社，韩信钓河曲。终居天下宰，食此万钟禄。德音流千载，功名重山狱。"
  },
  {
    "id": "han#203",
    "title": "诗二首 其二",
    "author": "郦炎",
    "content": "灵芝生河洲，动摇因洪波。兰荣一何晚，严霜瘁其柯。哀哉二芳草，不植太山阿。文质道所贵，遭时用有嘉。绛灌临衡宰，谓谊崇浮华。贤才抑不用，远投荆南沙。抱玉乘龙骥，不逢乐与和。安得孔仲尼，为世陈四科。"
  },
  {
    "id": "han#204",
    "title": "答客诗",
    "author": "桓麟",
    "content": "邈矣甘罗，超等绝伦。伊彼杨乌，命世称贤。嗟予蠢弱，殊才伟年。仰惭二子，俯愧过言。"
  },
  {
    "id": "han#205",
    "title": "美严王思诗",
    "author": "应季先",
    "content": "乘彼西汉，潭潭其渊。君子恺悌，作民二亲。没世遗爱，式镜后人。"
  },
  {
    "id": "han#206",
    "title": "歌诗",
    "author": "侯瑾",
    "content": "周公为司马，白鱼入王舟。"
  },
  {
    "id": "han#207",
    "title": "述志诗",
    "author": "侯瑾",
    "content": "嫫母升玉堂。"
  },
  {
    "id": "han#208",
    "title": "诗",
    "author": "秦嘉",
    "content": "严石郁嵯峨。"
  },
  {
    "id": "han#210",
    "title": "悲歌",
    "author": "刘辩",
    "content": "天道易兮我何艰。弃万乘兮退守蕃。逆臣见迫兮命不延。逝将去汝兮适幽玄。"
  },
  {
    "id": "han#211",
    "title": "起舞歌",
    "author": "唐姬",
    "content": "皇天崩兮后土颓。身为帝王兮命夭摧。死生路异兮从此乖。奈我茕独兮心中哀。"
  },
  {
    "id": "han#212",
    "title": "歌",
    "author": "赵岐",
    "content": "国有逸民。姓赵氏名嘉。有志无时。命也奈何。"
  },
  {
    "id": "han#213",
    "title": "诗",
    "author": "蔡琰",
    "content": "长笛声奏苦。"
  },
  {
    "id": "han#214",
    "title": "见志诗二首 其一",
    "author": "仲长统",
    "content": "飞鸟遗迹，蝉蜕亡壳。腾蛇弃鳞，神龙丧角。至人能变，达士拔俗。乘云无辔，骋风无足。垂露成帏，张霄成幄。沆瀣当餐，九阳代烛。恒星艳珠，朝霞润玉。六合之内，恣心所欲。人事可遗，何为局促。"
  },
  {
    "id": "han#215",
    "title": "见志诗二首 其二",
    "author": "仲长统",
    "content": "大道虽夷，见几者寡。任意无非，适物无可。古来绕绕，委曲如琐。百虑何为，至要在我。寄愁天上，埋忧地下。叛散五经，灭弃风雅。百家杂碎，请用从火。抗志山西，游心海左。元气为舟，微风为柁。敖翔太清，纵意容冶。"
  },
  {
    "id": "han#216",
    "title": "诗",
    "author": "仲长统",
    "content": "春云为马，秋风为驷。按之不迟，劳之不疾。"
  },
  {
    "id": "han#217",
    "title": "箜篌引",
    "author": "两汉乐府",
    "content": "公无渡河，公竟渡河。堕河而死，当柰公何。"
  },
  {
    "id": "han#218",
    "title": "东光",
    "author": "两汉乐府",
    "content": "东光平仓。梧何不平。仓梧多腐粟。无益诸军粮。诸军游荡子。早行多悲伤。"
  },
  {
    "id": "han#219",
    "title": "薤露",
    "author": "两汉乐府",
    "content": "薤上露。何易晞。露晞明朝更复落。人死一去何时归。"
  },
  {
    "id": "han#220",
    "title": "蒿里",
    "author": "两汉乐府",
    "content": "蒿里谁家地。聚敛魂魄无贤愚。鬼伯一何相催促。人命不得少踟蹰。"
  },
  {
    "id": "han#221",
    "title": "鸡鸣",
    "author": "两汉乐府",
    "content": "鸡鸣高树巅，狗吠深宫中。荡子何所之，天下方太平。刑法非有贷，柔协正乱名。黄金为君门，璧玉为轩堂。上有双樽酒，作使邯郸倡。刘玉碧青甓，后出郭门王。舍后有方池，池中双鸳鸯。鸳鸯七十二，罗列自成行。鸣声何啾啾，闻我殿东厢。兄弟四五人，皆为侍中郎。五日一时来，观者满足傍。黄金络马头，颎颎何煌煌。桃生露井上，李树生桃傍。虫来啮桃根，李树代桃僵。树木身相代，兄弟还相忘。"
  },
  {
    "id": "han#222",
    "title": "乌生",
    "author": "两汉乐府",
    "content": "乌生八九子。端坐秦氏桂树间。唶我。秦氏家有游遨荡子。工用睢阳强苏合弹。左手持强弹两丸。出入乌东西。唶我。一丸即发中乌身。乌死魂魄飞扬上天。阿母生乌子时。乃在南山严石间。唶我。人民安知乌子处。蹊径窈窕安从通。白鹿乃在上林西苑中。射工尚复得白鹿脯。唶我。黄鹄摩天极高飞。后宫尚复得烹煮之。鲤鱼乃在洛水深渊中。钓钩尚得鲤鱼口。唶我。人民生各各有寿命。死生何须复道前后。"
  },
  {
    "id": "han#223",
    "title": "陌上桑",
    "author": "两汉乐府",
    "content": "今有人。山之阿。被服薜荔带女萝。既含睇。又宜笑。子恋慕予善窈窕。乘赤豹。从文狸。辛夷车驾结桂旗。被石兰。带杜衡。折芳拔荃遗所思。处幽室。终不见。天路险艰独后来。表独立。山之上。云何容容而在下。杳冥冥。羌昼晦。东风飘遥神灵雨。风瑟瑟。木搜搜。思念公子徒以忧。"
  },
  {
    "id": "han#224",
    "title": "王子乔",
    "author": "两汉乐府",
    "content": "王子乔。参驾白鹿云中遨。参驾白鹿云中遨。下游来。王子乔。参驾白鹿上至云戏游遨。上建逋阴广里践近高。结仙宫过谒三台。东游四海五岳上。过蓬莱紫云台。三王五帝不足令。令我圣朝应太平。养民若子事父明。当究天禄永康宁。玉女罗坐吹笛箫。嗟行圣人游八极。鸣吐衔福翔殿侧。圣主享万年。悲今皇帝延寿命。"
  },
  {
    "id": "han#225",
    "title": "长歌行",
    "author": "两汉乐府",
    "content": "仙人骑白鹿，发短耳何长。导我上太华，揽芝获赤幢。来到主人门，奉药一玉箱。主人服此药，身体日康强。发白复更黑，延年寿命长。岧岧山上亭，皎皎云间星。远望使心思，游子恋所生。驱车出北门，遥观洛阳城。凯风吹长棘，夭夭枝叶倾。黄鸟飞相追，咬咬弄音声。伫立望西河，泣下沾罗缨。"
  },
  {
    "id": "han#226",
    "title": "君子行",
    "author": "两汉乐府",
    "content": "君子防未然，不处嫌疑间。瓜田不纳履，李下不正冠。嫂叔不亲授，长幼不比肩。劳谦得其柄，和光甚独难。周公下白屋，吐哺不及餐。一沐三握发，后世称圣贤。"
  },
  {
    "id": "han#228",
    "title": "董逃行",
    "author": "两汉乐府",
    "content": "吾欲上谒从高山。山头危险道路难。遥望五岳端。黄金为阙班璘。但见芝草叶落纷纷。百鸟集来如烟。山兽纷纶麟辟邪其端。鹍鸡声鸣。但见山兽援戏相拘攀。小复前行。玉堂未心怀流还。传教出门来。门外人何求所言。欲从圣道。求一得命延。教敕凡吏受言。采取神药若木端。玉兔长跪捣药虾蟆丸。奉上陛下一玉柈。服此药可得神仙。服尔神药。莫不欢喜。陛下长生老寿。四面肃肃稽首。天神拥护左右。陛下长与天相保守。"
  },
  {
    "id": "han#229",
    "title": "董逃行",
    "author": "两汉乐府",
    "content": "年命冉冉我遒。"
  },
  {
    "id": "han#230",
    "title": "相逢行",
    "author": "两汉乐府",
    "content": "相逢狭路间，道隘不容车。不知何年少，夹毂问君家。君家诚易知，易知复难忘。黄金为君门，白玉为君堂。堂上置樽酒，作使邯郸倡。中庭生桂树，华镫何煌煌。兄弟两三人，中子为侍郎。五日一来归，道上自生光。黄金络马头，观者盈道傍。入门时左顾，但见双鸳鸯。鸳鸯七十二，罗列自成行。音声何噰噰，鹤鸣东西厢。大妇织绮罗，中妇织流黄。小妇无所为，挟瑟上高堂。丈人且安坐，调丝方未央。"
  },
  {
    "id": "han#231",
    "title": "长安有狭斜行",
    "author": "两汉乐府",
    "content": "长安有狭斜，狭斜不容车。适逢两少年，夹毂问君家。君家新市傍，易知复难忘。大子二千石，中子孝廉郎。小子无官职，衣冠仕洛阳。三子俱入室，室中自生光。大妇织绮纻，中妇织流黄。小妇无所为，挟琴上高堂。丈人且徐徐，调弦讵未央。"
  },
  {
    "id": "han#232",
    "title": "善哉行",
    "author": "两汉乐府",
    "content": "来日大难，口燥唇干。今日相乐，皆当喜欢。经历名山，芝草翩翩。仙人王乔，奉药一丸。自惜袖短，内手知寒。惭无灵辙，以报赵宣。月没参横，北斗阑干。亲交在门，饥不及餐。欢日尚少，戚日苦多。何以忘忧，弹筝酒歌。淮南八公，要道不烦。参驾六龙，游戏云端。"
  },
  {
    "id": "han#233",
    "title": "折杨柳行",
    "author": "两汉乐府",
    "content": "默默施行违，厥罚随事来。末喜杀龙逢，桀放于鸣条。祖伊言不用，纣头悬白旄。指鹿用为马，胡亥以丧躯。夫差临命绝，乃云负子胥。戎王纳女乐，以亡其由余。璧马祸及虢，二国俱全墟。三夫成市虎，慈母投杼趋。卞和之刖足，接舆归草庐。"
  },
  {
    "id": "han#234",
    "title": "西门行",
    "author": "两汉乐府",
    "content": "出西门。步念之。今日不作乐。当待何时。逮为乐。逮为乐。当及时。何能愁怫郁。当复待来兹。酿美酒。炙肥牛。请呼心所欢。可用解忧愁。人生不满百。常怀千岁忧。昼短苦夜长。何不秉烛游。游行去去如云除。弊车羸马为自储。出西门。步念之。今日不作乐。当待何时。夫为乐。为乐当及时。何能坐愁怫郁。当复待来兹。饮醇酒。炙肥牛。请呼心所欢。可用解忧愁。人生不满百。常怀千岁忧。昼短而夜长。何不秉烛游。自非仙人王子乔。计会寿命难与期。自非仙人王子乔。计会寿命难与期。人寿非金石。年命安可期。贪财爱惜费。但为后世嗤。"
  },
  {
    "id": "han#235",
    "title": "妇病行",
    "author": "两汉乐府",
    "content": "妇病连年累岁。传呼丈人前一言。当言未及得言。不知泪下一何翩翩。属累君两三孤子。莫我儿饥且寒。有过慎莫笡笞。行当折摇。思复念之。乱曰：抱时无衣。襦复无里。闭门塞牖。舍孤儿到市。道逢亲交。泣坐不能起。从乞求与孤卖饵。对交啼泣。泪不可止。我欲不伤悲不能已。探怀中钱持授交。入门见孤儿。啼索其母抱。徘徊空舍中。行复尔耳。弃置勿复道。"
  },
  {
    "id": "han#236",
    "title": "雁门太守行",
    "author": "两汉乐府",
    "content": "孝和帝在时。洛阳令王君。本自益州广汉蜀民。少行宦学。通五经论。明知法令。历世衣冠。从温补洛阳令。治行致贤。拥护百姓。子养万民。外行猛政。内怀慈仁。文武备具。料民富贫。移恶子姓。篇著里端。伤杀人。比伍同罪对门。禁鍪矛八尺。捕轻薄少年。加笞决罪。诣马市论。无妄发赋。念在理冤。敕吏正狱。不得苛烦。财用钱三十。买绳礼竿。贤哉贤哉。我县王君。臣吏衣冠。奉事皇帝。功曹主簿。皆得其人。临部居职。不敢行恩。清身苦体。夙夜劳勤。治有能名。远近所闻。天年不遂。早就奄昏。为君作祠。安阳亭西。欲令后世。莫不称传。"
  },
  {
    "id": "han#239",
    "title": "怨诗行",
    "author": "两汉乐府",
    "content": "天道悠且长，人命一何促。百年未几时，奄若风吹烛。嘉宾难再遇，人命不可续。齐度游四方，各系太山录。人间乐未央，忽然归东狱。当须荡中情，游心恣所欲。"
  },
  {
    "id": "han#240",
    "title": "满歌行",
    "author": "两汉乐府",
    "content": "为乐未几时。遭时崄巇。逢此百罹。零丁荼毒。愁苦难为。遥望极辰。天晓月移。忧来填心。谁当我知。戚戚多思虑。耿耿殊不宁。祸福无形。惟念古人逊位躬耕。遂我所愿。以兹自宁。自鄙栖栖。守此末荣。暮秋烈风。昔蹈沧海。心不能安。揽衣瞻夜。北斗阑干。星汉照我。去自无他。奉事二亲。劳心可言。穷达天为。智者不愁。多为少忧。安贫乐道。师彼庄周。遗名者贵。子遐同游。往者二贤。名垂千秋。饮酒歌舞。乐复何须。照视日月。日月驰驱。轗轲人间。何有何无。贪财惜费。此一何愚。凿石见火。居代几时。为当欢乐。心得所喜。安神养性。得保遐期。为乐未几时。遭世崄巇。逢此百罹。零丁荼毒。愁懑难支。遥望辰极。天晓月移。忧来填心。谁当我知。戚戚多思虑。耿耿不宁。祸福无刑。唯念古人。逊位躬耕。遂我所愿。以兹自宁。自鄙山栖。守此一荣。暮秋烈风起。西蹈沧海。心不能安。揽衣起瞻夜。北斗阑干。星汉照我。去去自无他。奉事二亲。劳心可言。穷达天所为。智者不愁。多为少忧。安贫乐正道。师彼庄周。遗名者贵。子熙同巇。往者二贤。名垂千秋。饮酒歌舞。不乐何须。善哉照观日月。日月驰驱。轗轲世间。何有何无。贪财惜费。此何一愚。命如凿石见火。居世竟能几时。但当欢乐自娱。尽心极所嬉怡。安善养君德性。百年保此期颐。"
  },
  {
    "id": "han#241",
    "title": "淮南王",
    "author": "两汉乐府",
    "content": "淮南王。自言尊。百尺高楼与天连。后园凿井银作床。金瓶素绠汲寒浆。汲寒浆。饮少年。少年窈窕何能贤。扬声悲歌音绝天。我欲渡河河无梁。愿化双黄鹄还故乡。还故乡。入故里。徘徊故乡苦身不已。繁舞寄声无不泰。徘徊桑梓游天外。"
  },
  {
    "id": "han#242",
    "title": "俳歌辞",
    "author": "两汉乐府",
    "content": "俳不言不语。呼俳噏所。俳适一起。狼率不止。生拔牛角。摩断胃耳。马无悬蹄。牛我上齿。骆駼无角。奋迅两耳。"
  },
  {
    "id": "han#243",
    "title": "蝶蝶行",
    "author": "两汉乐府",
    "content": "蝶蝶之遨游东园。奈何卒逢三月养子燕。接我苜蓿间。持之我入紫深宫中。行缠之传欂栌间。雀来燕。燕子见衔哺来。摇头鼓翼何轩奴轩。"
  },
  {
    "id": "han#244",
    "title": "前缓声歌",
    "author": "两汉乐府",
    "content": "水中之马。必有陆地之船。但有意气不能自前。心非木石。荆根株数得覆盖天。当复思东流之水。必有西上之鱼。不在大小。但有朝于复来。长笛续短笛。欲今皇帝陛下三千万。"
  },
  {
    "id": "han#245",
    "title": "乐府",
    "author": "两汉乐府",
    "content": "行胡从何方。列国持何来。氍毹㲮五木香。迷迭艾纳及都梁。《诗纪》七。文《类聚》八十一引香、良二韵。万花各三十二引香、良二韵。"
  },
  {
    "id": "han#246",
    "title": "离歌",
    "author": "两汉乐府",
    "content": "晨行梓道中，梓叶相切磨。与君别交中，繣如新缣罗。裂之有馀丝，吐之无还期。"
  },
  {
    "id": "han#247",
    "title": "猛虎行",
    "author": "两汉乐府",
    "content": "少年惶且怖，伶俜到他乡。禀气有丰约，受形有短长。"
  },
  {
    "id": "han#248",
    "title": "上留田行",
    "author": "两汉乐府",
    "content": "出是上独西门。三荆同一根生。一荆断绝不长。兄弟有两三人。小弟块摧独贫。"
  },
  {
    "id": "han#249",
    "title": "上留田行",
    "author": "两汉乐府",
    "content": "里中有啼儿，似类亲父子。回车问啼儿，慷慨不可止。"
  },
  {
    "id": "han#250",
    "title": "古八变歌",
    "author": "两汉乐府",
    "content": "北风初秋至，吹我章华台。浮云多暮色，似从崦嵫来。枯桑鸣中林，纬络响空阶。翩翩飞蓬征，怆怆游子怀。故乡不可见，长望始此回。"
  },
  {
    "id": "han#251",
    "title": "古歌",
    "author": "两汉乐府",
    "content": "上金殿。著玉樽。延贵客。入金门。入金门。上金堂。东厨具肴膳。椎牛烹猪羊。主人前进酒。弹瑟为清商。投壶对弹棋。博奕并复行。朱火飏烟雾。博山吐微香。清樽发朱颜。四坐乐且康。今日乐相乐。延年寿千霜。"
  },
  {
    "id": "han#252",
    "title": "艳歌",
    "author": "两汉乐府",
    "content": "今日乐上乐，相从步云衢。天公出美酒，河伯出鲤鱼。青龙前铺席，白虎持榼壶。南斗工鼓瑟，北斗吹笙竽。姮娥垂明珰，织女奉瑛琚。苍霞扬东讴，清风流西歈。垂露成帷幄，奔星扶轮舆。"
  },
  {
    "id": "han#253",
    "title": "古咄唶歌",
    "author": "两汉乐府",
    "content": "枣下何攒攒，荣华各有时。枣欲初赤时，人从四边来。枣适今日赐，谁当仰视之。"
  },
  {
    "id": "han#255",
    "title": "古步出夏门行",
    "author": "两汉乐府",
    "content": "白骨不覆。疫疠流行。市朝易人。千载墓平。行行复行行。白日薄西山。"
  },
  {
    "id": "han#256",
    "title": "古新成安乐宫",
    "author": "两汉乐府",
    "content": "般鼓钟声，尽为铿锵。"
  },
  {
    "id": "han#257",
    "title": "视刀镮歌",
    "author": "两汉乐府",
    "content": "常恨言语浅，不如人意深。今朝两相视，脉脉动人心。"
  },
  {
    "id": "han#258",
    "title": "古乐府罩辞",
    "author": "两汉乐府",
    "content": "罩初何得，端来得鲋。小者如手，大者如履。孝子持归，遗我公姬。安得此鱼，适与罩迕。从今以后，但当求鲋。"
  },
  {
    "id": "han#259",
    "title": "鸡鸣歌",
    "author": "两汉乐府",
    "content": "东方欲明星烂烂，汝南晨鸡登坛唤。曲终漏尽严具陈，月没星稀天下旦。千门万户递鱼钥，宫中城上飞乌鹊。"
  },
  {
    "id": "han#260",
    "title": "古艳歌",
    "author": "两汉乐府",
    "content": "孔雀东飞，苦寒无衣。为君作妻，中心恻悲。夜夜织作，不得下机。三日载批，尚言吾迟。"
  },
  {
    "id": "han#261",
    "title": "古艳歌",
    "author": "两汉乐府",
    "content": "行行随道，经历山陂。马啖柏叶，人啖柏脂。不可常饱，聊可遏饥。"
  },
  {
    "id": "han#262",
    "title": "古艳歌",
    "author": "两汉乐府",
    "content": "兰草自生香，生于大道傍。十月钩帘起，并在束薪中。秋霜白露下，桑叶郁为黄。"
  },
  {
    "id": "han#263",
    "title": "古艳歌",
    "author": "两汉乐府",
    "content": "白盐海东来，美豉出鲁门。"
  },
  {
    "id": "han#264",
    "title": "古艳歌",
    "author": "两汉乐府",
    "content": "居穷衣单薄，肠中常苦饥。"
  },
  {
    "id": "han#265",
    "title": "古乐府诗",
    "author": "两汉乐府",
    "content": "请说剑。骏犀标首。玉琢中央。六一所善。王者所杖。带以上车。如燕飞扬。"
  },
  {
    "id": "han#266",
    "title": "古乐府诗",
    "author": "两汉乐府",
    "content": "凿石见火能几时。"
  },
  {
    "id": "han#268",
    "title": "古乐府",
    "author": "两汉乐府",
    "content": "布谷鸣。农人惊。"
  },
  {
    "id": "han#269",
    "title": "古乐府",
    "author": "两汉乐府",
    "content": "啄木高飞乍低仰，抟树林薮著榆桑。低足头啄斸如斸，飞鸣相骤声如篁。"
  },
  {
    "id": "han#270",
    "title": "古乐府",
    "author": "两汉乐府",
    "content": "豹则虎之弟，鹰则鹞之兄。"
  },
  {
    "id": "han#271",
    "title": "古乐府",
    "author": "两汉乐府",
    "content": "天寒知被薄，忧思知夜长。"
  },
  {
    "id": "han#272",
    "title": "古乐府",
    "author": "两汉乐府",
    "content": "琉璃琥珀象牙槃。"
  },
  {
    "id": "han#273",
    "title": "古妍歌",
    "author": "两汉乐府",
    "content": "妍歌展妙声，发曲吐令辞。"
  },
  {
    "id": "han#274",
    "title": "乐府歌",
    "author": "两汉乐府",
    "content": "集会高堂上。长弹箜篌。"
  },
  {
    "id": "han#275",
    "title": "乐府歌",
    "author": "两汉乐府",
    "content": "春酒甘如醴，秋醴清如华。"
  },
  {
    "id": "han#276",
    "title": "《汉书》歌",
    "author": "两汉乐府",
    "content": "上蓬莱，咀琼英。"
  },
  {
    "id": "han#277",
    "title": "古歌",
    "author": "两汉乐府",
    "content": "田中菟丝，何尝可络。道边燕麦，何尝可获。"
  },
  {
    "id": "han#278",
    "title": "古歌",
    "author": "两汉乐府",
    "content": "长笛续短笛。愿陛下保寿无极。"
  },
  {
    "id": "han#279",
    "title": "古歌",
    "author": "两汉乐府",
    "content": "大忧摧人肺肝心。"
  },
  {
    "id": "han#280",
    "title": "古歌",
    "author": "两汉乐府",
    "content": "流尘生玉匣。"
  },
  {
    "id": "han#281",
    "title": "歌",
    "author": "两汉乐府",
    "content": "濯龙望如海，河桥渡似雷。"
  },
  {
    "id": "han#282",
    "title": "茂陵中书歌",
    "author": "两汉乐府",
    "content": "都㛤桂英。美芳鼓行。"
  },
  {
    "id": "han#283",
    "title": "古博异辩游",
    "author": "两汉乐府",
    "content": "众星累累如连贝。江河四海如衣带。"
  },
  {
    "id": "han#284",
    "title": "古董逃行",
    "author": "两汉乐府",
    "content": "年命冉冉我遒。零落下归山丘。"
  },
  {
    "id": "han#285",
    "title": "古乐府",
    "author": "两汉乐府",
    "content": "青天含翠彩，素日扬清晖。"
  },
  {
    "id": "han#286",
    "title": "古歌",
    "author": "两汉乐府",
    "content": "金荆持作枕，紫荆持作床。"
  },
  {
    "id": "han#287",
    "title": "越人土风歌",
    "author": "",
    "content": "其山崔巍以嵯峨，其水溢遝而扬波，其人厽砢而英多。"
  },
  {
    "id": "han#288",
    "title": "汉双鱼铜洗铭",
    "author": "",
    "content": "富贵昌，宜侯王，大吉羊。"
  },
  {
    "id": "han#290",
    "title": "汉元光镜铭 其二",
    "author": "",
    "content": "元光作竟，幽炼三商。"
  },
  {
    "id": "han#291",
    "title": "汉王氏镜铭",
    "author": "",
    "content": "王氏作竟百采服，多贺新家人民息。官位普照天下复，风雨时节五谷熟。长保二亲子孙力，传告后世乐无极。"
  },
  {
    "id": "han#292",
    "title": "汉青盖镜铭",
    "author": "",
    "content": "青盖作竟四夷服，多贺国家人民息。胡虏殄灭天下复，风雨时节五谷熟。长保二亲得天力，传告后世乐无极。"
  },
  {
    "id": "han#293",
    "title": "汉宜文章镜铭",
    "author": "",
    "content": "炼冶铜华清而明，以之为镜而宜文章。乃延年益寿去不羊，与天毋极而日月之光。毋相忘。"
  },
  {
    "id": "han#294",
    "title": "汉五铢钱铜范铭",
    "author": "",
    "content": "长乐未央，贵比侯王。"
  },
  {
    "id": "han#296",
    "title": "蚺",
    "author": "杨孚",
    "content": "蚺惟大蛇，既洪且长。采色驳荦，其文锦章。食豕吞鹿，腴成养创。宾享嘉宴，是豆是觞。"
  },
  {
    "id": "han#297",
    "title": "摩厨",
    "author": "杨孚",
    "content": "木有摩厨，生于斯调。厥汁肥润，其泽如膏。馨香馥郁，可以煎熬。彼州之民，仰为嘉肴。"
  },
  {
    "id": "han#298",
    "title": "榕",
    "author": "杨孚",
    "content": "榕树栖栖，长与少殊。高出林表，广荫原丘。孰知初生，葛蔂之俦。"
  },
  {
    "id": "han#299",
    "title": "槟榔俗语",
    "author": "",
    "content": "槟榔扶留，可以忘忧。"
  },
  {
    "id": "han#300",
    "title": "丈草",
    "author": "杨孚",
    "content": "丈草作酒，能成其味。以金买草，不言其贵。"
  },
  {
    "id": "han#301",
    "title": "鲛",
    "author": "杨孚",
    "content": "鲛之为鱼，其子既育。惊必归母，还入其腹。小则如之，大则不复。"
  },
  {
    "id": "han#302",
    "title": "三薕",
    "author": "杨孚",
    "content": "三薕大实，实不但三。食之多汁，味酸且甘。藏之尤好，与果相参。"
  },
  {
    "id": "han#303",
    "title": "周留",
    "author": "杨孚",
    "content": "苍毛豕身，角若担矛。卫护其犊，与虎为雠。"
  },
  {
    "id": "han#304",
    "title": "鹧鸪",
    "author": "杨孚",
    "content": "鸟象雌鸡，自名鹧鸪。其志怀南，不思北徂。"
  },
  {
    "id": "han#305",
    "title": "犀",
    "author": "杨孚",
    "content": "于惟玄犀，处自林麓。食惟棘刺，体兼五肉。或有神异，表灵以角。含精吐烈，望若华烛。置之荒野，禽兽莫触。"
  },
  {
    "id": "han#306",
    "title": "贝",
    "author": "杨孚",
    "content": "乃有大贝，奇姿难俦。素质紫饰，文若罗珠。不磨而莹，采耀光流。思雕莫加，欲琢靡逾。在昔姬伯，用免其拘。"
  },
  {
    "id": "han#307",
    "title": "象",
    "author": "杨孚",
    "content": "象之为兽，形体特诡。身倍数牛，目不逾狶。鼻为口役，望头若尾。驯良承教，听言则跪。素牙玉洁，载籍所美。服重致远，行如丘徙。"
  },
  {
    "id": "han#309",
    "title": "汉献帝时人为邓盛语",
    "author": "",
    "content": "淑问得竟，皋陶邓盛。"
  },
  {
    "id": "han#310",
    "title": "吴永安五年镜铭",
    "author": "",
    "content": "明镜百炼师命长。常富贵，乐未央，宜侯王。"
  },
  {
    "id": "han#311",
    "title": "菖蒲",
    "author": "",
    "content": "石上生菖蒲，一寸八九节。仙人劝我餐，令人好颜色。"
  },
  {
    "id": "han#312",
    "title": "河铭",
    "author": "李尤",
    "content": "洋洋河水，赴宗于海。经自中州，龙图所在。昔周诸侯，会于孟津。鱼入王舟，乃往尅殷。大汉承绪，怀附遐邻。邦事来济，各贡厥珍。"
  },
  {
    "id": "han#313",
    "title": "洛水铭",
    "author": "李尤",
    "content": "洛出熊耳，东流会集。夏禹导疏，经于洛邑。元龟赤字，汉符是立。帝都通路，建国南乡。万乘终济，造舟为梁。三都五州，贡篚万方。广视远听，审任贤良。元首昭明，庶物是康。"
  },
  {
    "id": "han#314",
    "title": "淋池歌",
    "author": "刘弗陵",
    "content": "秋素景兮泛洪波。挥纤手兮折芰荷。凉风凄凄扬棹歌。云光开曙月低河。万岁为乐岂云多。"
  },
  {
    "id": "han#315",
    "title": "吹云赞",
    "author": "曹植",
    "content": "天地变化，是生神物。吹云吐润，浮气蓊郁。"
  },
  {
    "id": "han#316",
    "title": "灵寿杖颂",
    "author": "王粲",
    "content": "兹杖灵木，以介眉寿。奇干贞正，不待矫輮。据贞斯直，植之爰茂。"
  },
  {
    "id": "han#317",
    "title": "樽铭",
    "author": "崔骃",
    "content": "惟岁之元，朝会奉樽。金罍牺象，嘉礼具陈。献酬交错，万国咸欢。"
  },
  {
    "id": "han#318",
    "title": "金羊灯铭",
    "author": "李尤",
    "content": "贤哲勉务，惟日不足。金羊载耀，作明以续。"
  },
  {
    "id": "han#319",
    "title": "舟楫铭",
    "author": "李尤",
    "content": "舟楫之利，譬犹舆马。辇重历远，以济天下。相风视波，穷䆒川野。安审惧慎，终无不可。"
  },
  {
    "id": "han#320",
    "title": "车左铭",
    "author": "崔骃",
    "content": "虞夏作车，取象机衡。君子建左，法天之阳。正位授绥，车不内顾。尘不出轨，鸾以节步。彼言不疾，彼指不躬。渊览于道，永思厥中。"
  },
  {
    "id": "han#321",
    "title": "车右铭",
    "author": "崔骃",
    "content": "择御卜右，采德用良。询纳耆老，于我是匡。惟贤是师，惟道是式。箴阙旅贲，内顾自敕。匪皇其度，匪愆其则。越戒敦俭，礼以华国。"
  },
  {
    "id": "han#322",
    "title": "小车铭",
    "author": "李尤",
    "content": "员盖象天，方舆则地。轮法阴阳，动不相离。合之嗛嘘，疏达开通。两辎障邪，尊卑是从。輗軏之用，信义所同。"
  },
  {
    "id": "han#323",
    "title": "天軿车铭",
    "author": "李尤",
    "content": "奚氏本造，后裔饰雍。轮以代步，軿以蔽容。轮軿并合，出入周通。追仁赴义，惟礼是恭。"
  },
  {
    "id": "han#324",
    "title": "良弓铭",
    "author": "李尤",
    "content": "弓矢之作，爰自曩时。乡射载礼，招命在诗。妙称颜高，巧发晋师。不争之美，亦以辨仪。"
  },
  {
    "id": "han#325",
    "title": "印衣铭",
    "author": "胡广",
    "content": "明明圣皇，旌以命服。纡朱怀金，为光为饰。迈种其泽，抚宁四国。宣慈惠和，柔嘉维则。克副帝心，膺兹多福。登位历寿，子孙千亿。"
  },
  {
    "id": "han#326",
    "title": "印铭",
    "author": "李尤",
    "content": "赤绂在躬，非印不明。棨传符节，非印不行。龟钮犊鼻，用尔作程。"
  },
  {
    "id": "han#327",
    "title": "冠帻铭",
    "author": "李尤",
    "content": "冠为元服，帻为首服。君子敬慎，自强不忒。"
  },
  {
    "id": "han#328",
    "title": "袜铭",
    "author": "崔骃",
    "content": "机衡建子，万物含滋。黄钟育化，以养元基。长履景福，至于亿年。皇灵既祐，祉禄来臻。本支百世，子子孙孙。"
  },
  {
    "id": "han#329",
    "title": "熏炉铭",
    "author": "刘向",
    "content": "嘉此正器，崭岩若山。上贯太华，承以铜盘。中有兰绮，朱火青烟。"
  },
  {
    "id": "han#330",
    "title": "熏炉铭",
    "author": "李尤",
    "content": "上似蓬莱，吐气委蛇。芳烟布绕，遥冲紫微。"
  },
  {
    "id": "han#331",
    "title": "镜铭",
    "author": "李尤",
    "content": "铸铜为鉴，整饰容颜。修尔法服，正尔衣冠。"
  },
  {
    "id": "han#332",
    "title": "扇铭",
    "author": "傅毅",
    "content": "翩翩素圆，清风载扬。君子玉体，赖以宁康。冬则龙潜，夏则凤举。知进知退，随时出处。"
  },
  {
    "id": "han#333",
    "title": "竹扇诗",
    "author": "班固",
    "content": "供时有度量，异好有团方。来风堪避暑，静夜致清凉。"
  },
  {
    "id": "han#334",
    "title": "围棋铭",
    "author": "李尤",
    "content": "诗人幽忆，感物则思。志之空闲，玩弄游意。局为宪矩，棋法阴阳。道为经纬，方错列张。"
  },
  {
    "id": "han#335",
    "title": "樽铭",
    "author": "李尤",
    "content": "樽设在堂，以俟俊乂。三山共承，雕琢错带。"
  },
  {
    "id": "han#336",
    "title": "床几铭",
    "author": "李尤",
    "content": "虚左致贤，设坐来宾。筵床对几，盛养巳陈。殽仁饭义，枕典席文。道可醉饱，何必清醇。西伯善养，二老来臻。"
  },
  {
    "id": "han#337",
    "title": "六安枕铭",
    "author": "崔骃",
    "content": "枕有规矩，恭一其德。承元宁躬，终始不忒。"
  },
  {
    "id": "han#338",
    "title": "瑰材枕箴",
    "author": "张纮",
    "content": "彧彧其文，馥馥其芬。出自幽阻，升于毡茵。允瑰允丽，惟淑惟珍。安安文枕，贰彼弁冠。冠御于昼，枕式于昏。代作充用，荣巳宁身。兴寝有节，适性和神。"
  },
  {
    "id": "han#339",
    "title": "甘颂",
    "author": "宗炳",
    "content": "煌煌嘉实，磊如景星。南金其色，隋珠其形。"
  },
  {
    "id": "han#340",
    "title": "麟颂",
    "author": "蔡邕",
    "content": "皇矣大角，降生灵兽。视明礼修，麒麟来孚。春秋既书，尔来告就。庶士子锄，获诸西狩。"
  },
  {
    "id": "han#341",
    "title": "麒麟颂",
    "author": "薛综",
    "content": "懿哉麒麟，惟兽之伯。政平觌景，否则戢足。德以卫身，不布牙角。屏营唐日，帝尧保禄。委体大吴，以昭遐福。天祚圣帝，享兹万国。"
  },
  {
    "id": "han#342",
    "title": "五灵颂",
    "author": "蔡邕",
    "content": "大梁乘精，白虎用生。思睿信立，绕于垣坰。"
  },
  {
    "id": "han#343",
    "title": "驺虞颂",
    "author": "薛综",
    "content": "婉婉白虎，优仁是崇。饥不侵暴，困不改容。敛威扬德，恺悌之风。圣德极盛，驺虞乃彰。"
  },
  {
    "id": "han#344",
    "title": "白鹿颂",
    "author": "薛综",
    "content": "皎皎白鹿，体性驯良。其质皓濯，如鸿如霜。"
  },
  {
    "id": "han#345",
    "title": "凤颂",
    "author": "薛综",
    "content": "猗与石磬，金声玉振。先王搏拊，以正五音。百兽翔感，仪凤舞麟。在昔尧舜，斯磬乃臻。宗庙致敬，乃肯来顾。赞扬圣德，上下受祚。"
  },
  {
    "id": "han#346",
    "title": "清诫",
    "author": "高彪",
    "content": "天长而地久，人生则不然。又不养以福，使全其寿年。饮酒病我性，思虑害我神。美色伐我命，利欲乱我真。神明无聊赖，愁毐于众烦。中年弃我逝，忽若风过山。形气各分离，一往不复还。上士悯其痛，抗志凌云烟。涤荡去秽累，飘渺任自然。退修清以净，存吾玄中玄。澄心剪思虑，泰清不受尘。恍惚中有物，希微无形端。智虑赫赫中，谷神绵绵存。"
  },
  {
    "id": "han#348",
    "title": "六言诗三首",
    "author": "孔融",
    "content": "汉家中叶道微。董卓作乱乘衰。僣上虐下专威。万官惶布莫违。百姓惨惨心悲。郭李分争为非。迁都长安思归。瞻望关东可哀。梦想曹公归来。从洛到许巍巍。曹公忧国无私。减去厨膳甘肥。群僚率从祁祁。虽得俸禄常饥。念我苦寒心悲。"
  },
  {
    "id": "han#352",
    "title": "琴歌二首",
    "author": "司马相如",
    "content": "凤兮凤兮归故乡。遨游四海求其皇。时未通遇无所将。何悟今夕升斯堂。有艳淑女在此方。室迩人遐毒我肠。何缘交颈为鸳鸯。皇兮皇兮从我栖，得托孳尾永为妃。交情通意心和谐，中夜相从知者谁。双翼俱起翻高飞，无感我心使余悲。"
  },
  {
    "id": "han#353",
    "title": "见志诗二首",
    "author": "仲长统",
    "content": "飞鸟遗迹，蝉蜕亡壳。腾蛇弃鳞，神龙丧角。至人能变，达士拔俗。乘云无辔，骋风无足。垂露成帏，张霄成幄。沆瀣当餐，九阳代烛。恒星艳珠，朝霞润玉。六合之内，恣心所欲。人事可遗，何为局促。大道虽夷，见几者寡。任意无非，适物无可。古来绕绕，委曲如琐。百虑何为，至要在我。寄愁天上，埋忧地下。叛散五经，灭弃风雅。百家杂碎，请用从火。抗志山西，游心海左。元气为舟，微风为柁。敖翔太清，纵意容冶。"
  },
  {
    "id": "han#354",
    "title": "歌二首 为望卿作",
    "author": "刘去",
    "content": "背尊章，嫖以忽。谋屈奇，起自绝。行周流，自生患。谅非望，今谁怨。愁莫愁。居无聊。心重结。意不舒。内茀郁。忧哀积。上不见天。生何益。日崔隤。时不再。愿弃躯。死无悔。"
  },
  {
    "id": "han#356",
    "title": "诗二首",
    "author": "郦炎",
    "content": "大道夷且长，窘路狭且促。修翼无卑栖，远趾不步局。舒吾陵霄羽，奋此千里足。超迈绝尘驱，倏忽谁能逐。贤愚岂常类，禀性在清浊。富贵有人籍，贫贱无人录。通塞苟由已，吉士不相卜。陈平敖里社，韩信钓河曲。终居天下宰，食此万钟禄。德音流千载，功名重山狱。灵芝生河洲，动摇因洪波。兰荣一何晚，严霜瘁其柯。哀哉二芳草，不植太山阿。文质道所贵，遭时用有嘉。绛灌临衡宰，谓谊崇浮华。贤才抑不用，远投荆南沙。抱玉乘龙骥，不逢乐与和。安得孔仲尼，为世陈四科。"
  },
  {
    "id": "han#357",
    "title": "歌诗三章 远夷乐德歌",
    "author": "唐菆",
    "content": "大汉是治。与天合意。吏译平端。不从我来。闻风向化。所见奇异。多赐缯布。甘美酒食。昌乐肉飞。屈申悉备。蛮夷贫薄。无所报嗣。愿主长寿。子孙昌炽。蛮夷所处。日入之部。慕义向化。归日出主。圣德深恩。与人富厚。冬多霜雪。夏多和雨。寒温时适。部人多有。涉危历险。不远万里。去俗归德。心归慈母。荒服之外。土地硗埆。食肉衣皮。不见盐谷。吏译传风。大汉安乐。携负归仁。触冒险狭。高山岐峻。缘崖磻石。木薄发家。百宿到洛。父子同赐。怀抱匹帛。传告种人。长愿臣仆。"
  },
  {
    "id": "han#358",
    "title": "论功歌诗二首 灵芝歌",
    "author": "班固",
    "content": "因露寝兮产灵芝。象三德兮瑞应图。延寿命兮光此都。配上帝兮象太微。参日月兮扬光辉。后土化育兮四时行。修灵液养兮元气覆。冬同云兮春霡霂。膏泽洽兮殖嘉谷。"
  },
  {
    "id": "han#359",
    "title": "赠妇诗三首",
    "author": "秦嘉",
    "content": "人生譬朝露，居世多屯蹇。忧艰常早至，欢会常苦晚。念当奉时役，去尔日遥远。遣车迎子还，空往复空返。省书情凄怆，临食不能饭。独坐空房中，谁与相劝勉。长夜不能眠，伏枕独展转。忧来如循环，匪席不可卷。皇灵无私亲，为善荷天禄。伤我与尔身，少小罹茕独。既得结大义，欢乐苦不足。念当远离别，思念叙款曲。河广无舟梁，道近隔丘陆。临路怀惆怅，中驾正踯躅。浮云起高山，悲风激深谷。良马不回鞍，轻车不转毂。针药可屡进，愁思难为数。贞士笃终始，恩义可不属。肃肃仆夫征，锵锵扬和铃。清晨当引迈，束带待鸡鸣。顾看空室中，仿佛相姿形。一别怀万恨，起坐为不宁。何用叙我心，遗思致款诚。宝钗好耀首，明镜可鉴形。芳香去垢秽，素琴有清声。诗人感木瓜，乃欲答瑶琼。愧彼赠我厚，惭此往物轻。虽知未足报，贵用叙我情。"
  },
  {
    "id": "han#360",
    "title": "述婚诗",
    "author": "秦嘉",
    "content": "群祥既集，二族交欢。敬兹新姻，六礼不愆。羔雁总备，玉帛笺笺。君子将事，威仪孔闲。猗兮容兮，穆矣其言。纷彼婚姻，祸福之由。卫女兴齐，褒姒灭周。战战竞竞，惧德不仇。神启其吉，果获令攸。我之爱矣，荷天之休。"
  },
  {
    "id": "han#363",
    "title": "何秀才",
    "author": "汉伦",
    "content": "主人耽诗书，乐道深居久。挟策往来游，东冈复南亩。浊酒不取味，素琴无复弦。何须更清论，相见自萧然。苍苍竹林暝，郁郁松气寒。纵横兴来笔，攲侧醉中冠。褰裳涉幽涧，日落烟岩空。踌躇待新月，长啸来清风。夏木绕茅庐，棋酒资清宴。密叶绿藏枝，空闻黄鸟啭。"
  }
]